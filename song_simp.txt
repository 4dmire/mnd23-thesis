宋大诏令集

宋大诏令集_1(1-20卷)   
  
宋大诏令集》是北宋九朝(公元960年宋太祖建隆起至公元1119年宋徽宗宣和止)的诏令汇编，共收诏令3800多篇。原名《本朝大诏令》或《皇朝大诏令》。原书不着编者﹐据陈振孙《直斋书录解题》﹑王应麟《玉海》﹑赵希弁《郡斋读书附志》等文献所载﹐此书 是由宋绶子孙在南宋高宗绍兴年间(1131～1162) 编纂的。凡240卷。今本缺卷71～93﹑卷106～115﹑卷167～177﹐实存196卷。全书分门别类﹐按年系月编次。分帝统﹑皇太后﹑妃嫔﹑亲王﹑皇女﹑宰相﹑典礼﹑政事等17门﹐其中典礼﹑政事二门类目最多﹐如政事门下分50馀类﹐类下分目﹐目下又设子目﹐约佔现卷帙的一半。内容涉及广泛﹐体例与《唐大诏令集》相似。它对研究北宋历史和考订﹑补充史书的误漏有重要参考价值。惟所录宋代诏令不全﹐《宋会要辑稿》中的不少诏令未见诸该书。 


      ●宋大诏令集卷第一 

      　　帝统一 

      　　即位 

      　　太祖即位赦天下制建隆元年正月乙巳 

      　　门下。五运推移。上帝于焉眷命。三灵改卜。王者所以膺图。朕起自侧微。备尝艰险。当周邦草昧。从二帝以徂征。洎虞舜陟方。翊嗣君而纂位。但罄一心而事上。敢期百姓之与能。属以北敌侵疆。边民罹苦。朕长驱禁旅。往殄烽尘。旗鼓才出于国门。将校共推于天命。迫回京阙。欣戴眇躬。幼主以历数有归。寻行禅让。兆庶不可以无主。万几不可以旷时。勉徇群心。已登大宝。昔汤武革命。发大号以顺人。汉唐开基。因始封而建国。宜国号大宋。改周显德七年为建隆元年。乘时抚运。既协于讴谣。及物推恩。宜周于华夏。可大赦天下。云云于戏。革故鼎新。皇祚初膺于景命。变家为国。鸿恩宜被于寰区。更赖将相王公。同心协力。共裨寡昧。以致昇平。凡百军民。深体朕意。 


      　　太宗即位赦天下制开宝九年十月乙卯 

      　　门下。王者继统承祧。所以嗣神器。节哀顺变。所以宁万邦。顾历代之通规。谅旧章而可法。先皇帝勤劳启国。宵旰临朝。万几靡倦于躬亲。四海方成于开泰。念农民之疾苦。知战士之辛勤。多垒尽平。生灵永逸。而寒暄遘厉。寝疾弥留。方臻偃革之期。遽起遗弓之叹。猥以神器。付予冲人。遵理命而莫获固辞。涉大川而罔知攸济。负荷斯重。攀号莫任。宜覃在宥之恩。俾洽惟新之泽。可大赦天下。云云恭惟先皇帝推诚损己。焦思劳神。念将士之忠勤。知战伐之辛苦。衣粮禄赐。无非经手经心。土地官封。不惜酬功酬效。生灵是念。稼穑为忧。罢非理之差徭。去无名之侵耗。不贪□□。尽去奢华。减后宫冗食之人。停诸司不急之务。方岳止甘鲜之贡。殿庭碎珠玉之珍。狱讼无冤。刑戮不滥。凡开物务。尽立规绳。予小子缵绍丕基。恭禀遗训。仰承法度。不敢踰违。更赖将相公卿。左右前后。恭遵先旨。同守成规。庶俾冲人。不坠鸿业。宣布遐迩。咸使闻知。 


      　　真宗即位赦天下制至道三年四月 

      　　门下。创业垂统。于以贻后昆。嗣位承祧。于以绍前烈。为股肱之元首。俾亿兆之宅心。洪惟永图。属在明辟。夫何凉德。享是至休。先皇帝膺箓上元。受遗太祖。临驭迨踰于二纪。忧勤遂冠于百王。无一日不举皇纲。无一事不亲圣览。宵衣旰食。焦思劳神。禹迹混同。方致太平之运。尧心不倦。俄兴弗豫之灾。弃大宝以上仙。付冲人之神器。仰遵顾命。下迫推崇。若涉大川。罔知涯涘。黾勉负荷。兢畏交并。宜覃作解之恩。聊展奉先之意。可大赦天下。云云恭念先朝庶政。尽有成规。谨守奉行。不敢失坠。所宜开谏诤之路。拔茂异之材。鳏寡无告之民。悉令安泰。动植有生之类。冀获昭苏。庶几延宗社之鸿休。召天地之和气。更赖中外百执。左右荩臣。各罄乃诚。辅兹不逮。布告迩遐。咸使闻知。 


      　　仁宗即位赦天下制干兴元年二月二十日 

      　　门下。惟天辅德。所以司牧黔黎。惟后守邦。所以奉承绪业。稽三代传归之典。寔百王善继之规。洪惟先皇帝绍二圣之丕图。膺三灵之眷命。仁临区宇。泽浸昆虫。诞扬清静之风。聿致和平之治。焦劳虔巩。二纪于兹。遽兴凭儿之言。遂起遗弓之恨。肆予眇质。俾荷庆基。顾殒越以无容。且哀荒而在疚。适属承祧之始。宜覃在宥之恩。可大赦天下。云云恭念夙侍圣颜。备承宝训。凡百机务。尽有成规。谨当奉行。不敢失坠。更赖宗工良佐。中外具僚。咸竭乃诚。以辅不逮。布告遐迩。咸使闻知。 


      　　英宗即位赦文嘉祐八年四月癸酉 

      　　门下。烝民之生。置君为之司牧。神器之重。有子所以传归。先皇帝天资慈仁。圣德深厚。临御岁踰于三纪。忧勤日揽于万几。常旰昃以忘劳。因晦明而遘厉。寖违冲豫。遂至弥留。遽兴凭几之言。念及承祧之寄。猥以大业。属于冲人。永惟负荷之艰。矧在哀迷之次。罔知攸济。祇率旧章。宜覃在宥之恩。式表奉先之志。可大赦天下。云云恭念夙奉慈颜。备闻圣训。在于庶政。悉有成规。惟谨奉行。罔敢废失。更赖中外多士。左右忠贤。各尽乃诚。以辅台德。布告遐迩。咸使闻知。 


      　　神宗即位赦治平四年正月九日 

      　　门下。夫民之戴君。尊如元首之奉。天之与子。传有神器之归。先皇帝绍履至尊。钦笃先烈。图治百王之上。垂精五载之间。玉几留章。每及夜分之览。紫闱访道。多踰日旰之咨。既寤寐之积廑。因寒暄之遘厉。神机未餍。遽至弥留之忧。邦祸何胜。已闻遗训之托。属哀荒之靡次。顾负荷之惟艰。茕然自思。浩莫能济。宜本承祧之始。用覃泽物之私。可大赦天下。云云恭念先朝之摹。具循四圣之业。虽寡德之未类。敢旧章之或隳。尚觊宗社隤灵。忠贤合虑。以固鸿图之守。以安宝命之承。咨尔万方。其体朕意。 


      　　哲宗即位赦元丰八年三月己亥 

      　　门下。生黎民而立之君。所以出四方之令。有天下而传于子。所以维万世之安。先皇帝道极圣神。德兼文武。图治三王之上。储精七闰之间。缉熙事功。董正法度。积勤劳于日昃。违冲豫于春元。植璧以归。方致金縢之祷。缀衣遽设。忍闻玉几之言。眷予冲人。属以重器。永荷艰难之托。曷胜哀疚之怀。宜谨始于承祧。用涣恩而及物。可大赦天下。云云恭念先朝之治。必循五圣之谋。思祗率于旧章。用答扬于先训。尚赖中外列辟。左右忠贤。交修厥官。以辅予治。布告遐迩。咸使闻知。 


      　　徽宗即位赦元符三年正月庚辰 

      　　门下。朕承先帝之末命。嗣累圣之丕图。若履渊水。未知攸济。先皇帝睿明聪哲。克勤于邦。遵志扬功。笃绍先烈。十有六载。海内蒙休。忧劳爽和。遂至大渐。乃以神器。属于冲人。负荷惟艰。憷惕以惧。用谨承祧之始。肆颁在宥之恩。可大赦天下。云云恭念元丰诒谋。绍圣遗训。具在天下。可举而行。惟既厥心。罔敢废失。其率循于天下。用奉若于先王。更赖忠良尽规。文武合虑。永弼乃后。共图康功。咨尔万邦。体予至意。 


      　　诞节 

      　　宰臣等请立长春节表建隆元年正月己未 

      　　伏闻轩帝生于寿邱。发绕枢之异。夏禹诞于石纽。流贯昴之祥。莫不炳焕灵符。延长宝历。谅惟圣德。允叶昌符。伏惟皇帝陛下禀天地之英。挺龙凤之表。艰难创业。揖让兴邦。岂可使姚墟启圣之辰。未新嘉节。里社呈祥之日。有阙称觞臣等不胜大愿。请以二月十六日为长春节。群臣上寿。百司休假如式。从之。 


      　　宰臣等请立干明节表太平兴国二年三月甲戌 

      　　圣人之生。必记其瑞。着为令节。厥有旧章。俯及立冬之初。寔为载诞之日。盍荐嘉号。式纪休辰。伏以干元发祥。万物资始。以圣继圣。谓之大明。愿合二义之称。用表无疆之庆。臣等不胜大愿。请以十月七日为干明节。休假宴赐如故事。从之。 


      　　宰臣丁谓等请立干元节名表 

      　　内外文武百寮具衔丁谓等。与诸军将校谨诣东上合门。再拜稽首上言。臣等伏以玉理诞祥。式契贯星之兆。璇枢纪历。爰标出震之期。祇率旧章。惟新令序。臣等诚惶诚恐。顿首顿首。伏惟皇帝陛下清宁毓粹。聪哲凝华。袭仙系之莫京。绍帝图之累盛。 


      候开炎律。气应薰风。叶离德之融晖。仰荣河之启瑞。丕承在旦。欣戴翘心。愿奉嘉名。以昭茂典。遐稽易象。虔纪圣猷。惟受命以缵戎。必体天而致治。臣等不胜大庆。请以四月十四日为干元节。播芳蕤于甲令。式耀多仪。介纯嘏于鸿灵。弥昌宝筭。臣等无任祈天俟命。沥恳云云。 


      　　批答 

      　　省表具之。朕猥惟眇质。方嗣丕图。念烛理以未明。若涉川而增畏。卿等情深体国。志切爱君。爰贡封章。备陈典礼。就兹诞日。记以嘉名。载念恭勤。不忘叹尚。重违诚请。勉示允俞。所请宜允。 


      　　宰臣等乞立寿圣节表批答 

      　　省表具之。赤制告图。肇承题序。青炜动陆。俯协诞期。卿等过稽旧章。列上芳牍。缘华封之素祝。建寿圣之嘉名。窃惟受天元符。抚国昌运。百辟称觞而在席。四夷奉币而在廷。敢以菲怀。抑于舆望。所请宜允。 


      　　宰臣等请立同天节表二月庚寅 

      　　伏以诞圣题期。表灵源之浚发。揆时纪节。昭皇德之开先。旧典垂鸿。绵区赖庆。恭惟皇帝陛下钦承先训。祇荷丕图。嗣扬遹骏之声。茂协重华之德。方缉熙于绪业。必诹度于故常。当正阳绕月之辰。乃申徽袭祥之日。庆由运会。道与天同。宜敷锡于隆名。用彰明于盛旦。请以四月十日为同天节。从之。 


      　　宰臣等请立兴龙节表 

      　　伏以德之盛者。礼文既缛。泽之广者。源委必长。梦日储祥。预席有开之庆。奉符践阼。适丁利见之期。幸际熙朝。永标令节。臣等伏惟皇帝陛下诞膺骏命。祇绍燕谋。益安天作之高。方茂日跻之圣。千龄启运。肇新出震之辰。万国环瞻。愿祝后天之筭。臣等不胜大愿。谨以十二月八日为兴龙节。着之令式。布于天下。上寿宴锡。并如故事。臣等谨奉表诣东上合门陈请以闻。 


      　　批答 

      　　省表具之。赤断锡符。获承洪绪。冬成肃物。用纪诞辰。卿等志切爱君。情深体国。稽前王之着令。举列圣之大章。对扬甲观之祥。愿上兴龙之号。顾惟寡昧。膺此休明。既以申盛礼于两宫。亦以同欢心于万国。有嘉诚请。姑用听从。所请宜允。 


      　　宰臣章惇等奏天宁节名表戊申 

      　　诗纪生民。易称出震。以表帝王之德。必膺天地之符。历世寖昌。弥文益着。乃建殊常之号。用标载诞之期。流庆万年。均欢四海。属时熙洽。嗣圣统临。敢即群心。前稽故实。云云恭惟皇帝陛下聪明渊懿。刚健粹精。顺亿姓之乐推。享三灵之眷祐。时惟阳月。瑞集枢星。肇开震夙之祥。永御光华之旦。离明继照。敷同四海之欢。天德出宁。请祝万年之寿。列辟称觞而拱极。 


      殊邻奉贽以造廷。必有鸿名。以申善颂。臣惇等不胜大愿。请以十月十日为天宁节。编诸甲令。播厥治朝。以彰甚盛之休。以配无疆之祚。 

      　　批答 

      　　省表具之。朕猥以眇躬。获缵洪业。方此该藏之月。寔为震夙之辰。公等志切爱君。情深体国。诗记诞弥之庆。以昭长发之祥。选建节名。旅陈章奏。勉从俞允。兹用叹嘉。所请宜允。 




      ●　　宋大诏令集卷第二 

      　　帝统二 

      　　改元 

      　　改太平兴国元年赦天下见禁例开宝九年十二月 

      　　门下。朕猥以眇躬。嗣守鸿业。托于人上。奄宅域中。继先朝不拔之基。副率土乐推之意。神器大宝。既负荷以维艰。薄冰深渊。寔憷惕而为惧。自登宸极。再易朔辰。躬亲虽览于万几。德泽未周于四海。而中外胥悦。遐迩谧宁。顾寡昧以何堪。赖宗社而垂祐。今者千官在列。万国来庭。被衮冕以临朝。顺干坤而布政。改元更号。举前古之旧章。荡秽涤瑕。洽普天之大庆。可大赦天下。改开宝九年为太平兴国元年。云云于戏。为君之道。无先于克俭克勤。致理之由。必赖于同心同德。矧惟眇质。初嗣宝图。敢忘驭朽之怀。庶致垂衣之化。允资卿士。共竭谋猷。沃心造膝者。无恡谠言。求瘼班条者。勉扬善政。百职各思于振举。兆民俾乐于和平。同施翊赞之劳。永保延鸿之祚。布告天下。咸使闻知。 


      　　改淳化元年降京畿流罪以下德音端拱三年正月 

      　　门下。朕受天明命。司牧黎元。荷上帝之丕休。奉祖宗之洪绪。顾惟凉德。弗敢遑宁。寰区幸致于和平。稼穑屡观于丰稔。诞膺神眷。敷布邦家。爰念去秋。颇闻愆亢。虑将成于灾沴。固深轸于忧劳。名山大川。亟令精祷。撤悬减膳。勉自励修。精诚上通。灵应犹响。雨如膏而润物。雪盈尺以呈祥。慰三农望岁之心。见百谷用成之象。庆兹元感。思举旧章。是用列羽卫于彤庭。俨衣冠于着位。因斯献岁。取象阳春。御正殿以受朝。出纶言而示众。宜改纪元之号。仍覃及物之恩。可改端拱三年为淳化元年。云云于戏。圣人立言。既以慈俭为宝。王者之道。必先兢慎为心。永为稽古之文。爰布顺时之令。凡尔中外。当体朕怀。 


      　　改至道元年在京降流罪以下德音正月戊申朔 

      　　朕以眇躬。缵承丕构。托于兆民之上。二十载于兹矣。夙兴夜寐。罔敢荒宁。未尝发一念不先于黎元。举一事不先于政教。庶脩人纪。用答天工。近岁以来。荐逢灾厉。蜀主暴兴于狂孽。齐民颇匮于仓箱。予心浩然。罔知攸济。是用侧身思道。期洽隆平。弥增宵旰之忧。果获昊穹之祐。妖氛渐弭。禾稼咸登。对越上元。载深祇惕。当惟新于大政。冀永保于鸿猷。发号改元。与民更始。宜改淳化六年为至道元年。云云于戏。钦若昊天。诞革纪年之号。霈兹德泽。爰敷作解之恩。曲赦上京。式遵旧典。凡尔黎庶。当体朕怀。 


      　　改咸平元年诏 

      　　朕诞受皇图。缵承茂烈。深惟抑畏。岂敢遑宁。岁阜民康。迩安远肃。承上穹之眷命。宅大宝以踰年。四序履端。万物资始。式遵古义。俾易新元。可改至道四年为咸平元年。 


      　　改景德元年赦天下制 

      　　门下。我国家皇天眷命。四海归仁。太祖以神武定寰中。肇基王业。太宗以睿文化天下。光阐鸿图。朕以眇躬。肆承丕构。荷二圣之余庆。为万邦之所尊。夙夜忧勤。不遑宁处。四时迁易。七载于兹。何尝不寤寐贤良。焦劳疲瘵。亲临庶政。期及小康。志在日新。愿从人欲。时惟献岁。气正阳春。诸方之贡物充庭。蕃国之酋豪在列。仗卫森肃。金石成音。是宜景慕前修。昭宣令典。稽于古训。顺彼发生。覃作解之宽恩。建纪元之新号。与民更始。保国隆平。可大赦天下。改咸平七年为景德元年。云云于戏。君人者不患无才。患于蔽固。事君者不患无位。患于诡随。朕清涤化源。励精君体。庶令圆首方足。渐革于浇风。四夷八蛮。永通于和气。更赖左右辅弼。中外勋臣。同坚赤心。助成深德。诞告遐迩。明知朕怀。 


      　　改大中祥符元年赦正月戊辰 

      　　朕钦承命历。思惠黎元。抚御万邦。忧勤一纪。何尝不顺考古道。钦怀永图。严祀事以奉神祇。洁至诚而享宗庙。政刑是恤。茂育于群生。恩信所加。同跻于寿域。罔敢自逸。期臻太和。荷上帝之眷怀。启灵心而降鉴。烛祥辉于寝殿。神告先期。肃清醮于斋坛。天垂宝箓。祇膺景贶。躬受丹书。所期纯嘏以及人。岂止殊禧而在己。载窥秘检。诞锡元符。清净为宗。浚发爱民之旨。延洪储祉。远踰卜世之期。嘉应非常。惕然增惧。且详观载籍。眇觌前闻。圣若羲黄。八卦演连山之象。功齐舜禹。九畴浮出洛之文。何凉德之感通。偕昔王之盛美。是用时均庆赐。仰答高明。虔增锡瑞之名。用易纪年之号。式均大赉。普洽洪休。可大赦天下。改景德五年为大中祥符元年。云云于戏。庞鸿之庆。荷天意以弥彰。寅畏之心。岂予衷之敢怠。更赖文武列辟。中外荩臣。益竭乃诚。以辅台德。同底于道。不其祎欤。 


      　　改天禧元年诏大中祥符九年十一月乙卯 

      　　朕奄受元符。克绍骏命。示以延洪之旨。诲其清净之方。爰建号以纪年。用垂鸿而流庆。登封乔岳。禋瘗隆脽。荐锡蕃禧。弥思昭报。是用率寰区之臣庶。崇霄极之尊称。属献岁方初。涓日惟吉。诣真居而钦洁。奉恭册以陈仪。将刊荐信之辞。式举建元之典。归尊之礼。庶协于惟新。诞告之文。特申于先甲。来年正月一日宜改元为天禧。布告遐迩。当体朕意。 


      　　改干兴元年制正月辛未 

      　　朕祇荷庆灵。嗣守鸿业。惧涉道之多昧。念守文之惟艰。未明求衣。既吴忘食。兢兢业业。靡敢怠荒。而天地储休。宗社垂祐。嘉生屡降。庶政斯和。民俗阜康。边陲清谧。兴言致此。益用愧怀。属岁律之肇新。庆春祺之纷委。式建纪年之号。伫申及物之恩。宜自正月一日改天禧六年为干兴元年。重念类甲荐诚。尚赊于亚岁。先庚施令。俾告于明庭。其今年冬南郊恩泽并移就二月一日。庶兹惠渥。亟洽群伦。其覃庆赏赉。悉用南郊例。至日御正阳门宣制。有司具仪注以闻。 


      　　改天圣元年诏正月丙寅朔 

      　　王者继圣子民。握图御宇。必因岁始。以正天端。肆予冲人。获嗣丕构。兢兢业业。罔敢怠荒。而穹昊眷怀。宗社垂祐。四气调豫。百谷顺蕃。政刑交修。夷夏胥悦。顾惭凉德。享是洪休。属万汇发春。三朝协序。思与民而更始。宜建号以纪元。其改干兴二年为天圣元年。 


      　　灾伤改景祐元年御扎明道二年十二月丁巳 

      　　朕钦膺骏命。临御中区。守三代之成基。为群黎之司牧。四隅底定。一纪于兹。乃至图任忠良。博询谠直。罔敢暇逸。务致隆平。自明道之建元。逮作噩之居岁。祲灾荐起。暵潦相仍。人多疠疫之伤。稼有虫螟之害。亦尝去溢美之号。损兼膳之珍。宵旰不遑。但虞于阙政。牲币靡爱。遍祷于群神。然而丰泽尚＜僣-日心＞。和气犹郁。物价腾涌。编氓阻饥。常赋既蠲。廪粟皆振。岂恻隐之心弗至。致休若之应未臻。侧身内思。其咎安在。且夫阴阳之道难测。变则能通。天地之戒甚明。顺则成福。消救之言斯在。向应之报可期。惟上春首祚之辰。及万物向荣之始。用举授时之典。载更纪岁之名。祇若灵心。庶迎丕贶。式报惟新之令。先申诞告之文。宜改明道三年为景祐元年。咨尔庶邦。当体予意。 


      　　改康定元年及尊号去宝元二字诏二月甲辰 

      　　朕绍膺骏命。统御庶邦。祇迪先猷。甫浃九闰。何尝不稽探前载。询纳迩言。克念永图之安。聿求小毖之助。靡敢暇逸。汔臻治康。而近岁以来。眚异间作。霄躔示象。星舍舛期。天戒靡私。史占攸着。企汤乙在予之诰。慕周王侧身之思。屡省寔勤。厥咎非远。虽彻盛食之品。躬怀旰朝之忧。恐未足导迎至和。消伏众变。是用推策正本。协纪求中。庶回灵鉴之孚。式新瑞历之授。宜改宝元三年为康定元年。重念向徇群请。加荐徽名。因以建年之元。冠于丕称之上。特从损挹。益务兢修。自今上表尊号。勿复称宝元二字。尚虑政体或疵。言路犹壅。嘉与内外臣庶。参图阙遗。其悉上封。以辅不逮。 


      　　雨灾赦天下改皇祐元年制庆历 

      　　朕执象御民。稽古布度。顾幅员之至广。常临履以自持。莫不顺人之心。奉天之道。虑一物之失所。期庶政之惟和。稼穑虽登。或未臻于丰稔。兵戈载戢。尚靡格于偃销。惕惕居怀。兢兢在念。惟兹黔庶。仅底乐康。而自春夏之交。霖雨作沴。伤暴禾麦。漂溢堤防。河朔之民。尤罹毙苦。粒食罄阙。庐室荡空。流离乡邦。携挈老幼。十室而九。自秋徂冬。嗷嗷道涂。沟壑为虑。愍其失业。弥甚纳隍。当原究其由来。冀消弭于灾变。宜均霈泽。以召善祥。仍更纪岁之元。用冀自天之祐。宜改庆历九年为皇祐元年。云云于戏。侧身修德。于政治以为先。作善降祥。庶凶灾之可伏。 


      　　日食正阳改皇祐六年为至和元年德音三月庚辰 

      　　门下。朕以寡闇。守兹盈成。缅念为君之难。深惟置器之重。罔敢怠忽。思致治平。而王泽未孚。治道多阙。皇天降谴。太史上言。豫陈薄蚀之灾。近在正阳之朔。经典所忌。阴慝是嫌。寻灾异之攸兴。缘政教之所起。永思厥咎。在予一人。德不能绥。理有未烛。赏罚失序。听纳不明。庶政未协于中。众冤或壅于下。有违万物之性。以累三光之明。上穹动感。阳精示变。此皆彰朕过失。警予省修。畏天之威。栗栗危惧。若将陨于深谷。兹用惕于夙宵。庶几减损之诚。或蒙降监之眷。是用改避正寝。却去常珍。俾更元历之名。冀召太和之气。仍敷惠泽。益霈眚恩。庶达眇冲之心。更回亿兆之祐。宜改皇祐六年为至和元年以四月一日为始。应天下罪人云云于戏。恐惧乎未睹。抑畏于未然。庶竭夤恭。或致消复。咨尔有众。咸体朕怀。 


      　　改治平元年制 

      　　朕以鲜躬。获承鸿绪。涉道犹浅。烛理弗明。大惧菲冲。罔克负荷。深惟抑畏。曷敢荒宁。然而仰凭社稷之灵。俯赖股肱之助。先帝至德遗惠。结于人心。列圣重光流泽。长于世祚。所以自亲庶政。甫涉逾年。中外乂宁。风雨时若。惟春秋之正始。盖历代之通规。献岁发春。方临于吉旦。开元易纪。祇率于旧章。宜改嘉祐九年为治平元年。 


      　　改熙宁元年诏 

      　　朕膺凭几之遗音。遵覆盂之定业。默思至道。祇述先猷。白云未远于遗弓。驹景俄迁于过隙。属穷阴之毕岁。肇苍德以建正。乃眷时雍。是更岁纪。混齐六合。敢期尽入于甄陶。鼓舞万民。将以一新其耳目。正月一日改治平五年为熙宁元年。 


      　　改元丰元年诏熙宁十年十二月壬午 

      　　朕奉承圣绪。一纪于兹。兢兢业业。罔敢暇逸。赖天之祐。年谷顺成。其因来岁之正。以新元统之号。式循典旧。对越神休。宜自明年正月朔旦改为元丰元年。 

      　　改元祐元年御札元祐元年正月庚寅朔 

      　　朕绍承大统。遹骏燕谋。于乎皇王。永世克孝。维予小子。未堪多难。业业兢兢。夙夜钦止。尚赖亲慈拥佑。神保贶临。百谷顺成。方内安乂。永惟春秋正始之义。深见天人相与之符。即位逾年。改元布政。以仆属景命。以作新斯民。顾惟守成。敢忘继序。宜自正月一日改元丰九年为元祐元年。 


      　　改绍圣元年御札元祐九年四月癸丑 

      　　朕荷皇穹之眷命。守列圣之丕基。十年于兹。四海用乂。日听外朝之治。躬勤万务之几。眇若涉渊。未知所济。顾念祗承上帝。诞保受命。惟骏惠于先猷。以缵隆于下武。乃稽仁祖之成宪。思大文考之烈光。其因盛夏之辰。载新元统之号。庶导迎于景贶。用敷锡于群黎。宜改元祐九年为绍圣元年。布告多方。咸体朕意。 


      　　改元符元年诏绍圣五年五月丙寅 

      　　朕统承圣绪。绍述先猷。克享天心。屡蒙嘉贶。甘露荐降。灵光属天。申赐无疆。神玺自出。顾德菲薄。荷帝博临。敕命之几。惟圣时宪。严恭寅畏。惧不克胜。思答神休。以协瑞应。其易统年之号。用昭受命之符。宜自绍圣五年六月朔改为元符元年。 


      　　改建中靖国元年御札元符三年十一月甲子 

      　　朕丕承祖宗。奉若天命。思建皇极。嘉靖庶邦。盖尝端好恶以示人。本中和而立政。日慎一日。期月于兹。稽历数在躬之文。念春秋谨始之义。肇新元统。国有典常。是遵踰岁之期。以易纪年之号。岂惟昭示朕志。永绥斯民。庶几仰协灵心。导迎景福。宜自来年正月一日改为建中靖国元年。布告多方。咸体朕意。故兹札示。想宜知悉。 


      　　改大观元年赦崇宁五年十二月三十日 

      　　门下。朕膺盈成之基。式顾諟之训。奉承大业。抚宁四方。若涉渊水。罔敢豫怠。永惟继志之重。深念守文之艰。□□忽揽万微。缉熙百度。勤于政、庶以图天下之佚。俭于家、庶以资天下之丰。昭恩信以怀戎。敦廉耻以励俗。迺正律度。迺宾贤能。八年于兹。海内绥靖。兵革不试。囹圄屡空。边陲妥安。年谷丰稔。干端垂象。日当交而不亏。坤厚荐珍。禾与芝而并秀。顾岂眇躬之克享。寔赖昊穹之博临。嘉与群黎。导迎景贶。是用因三朝之庆会。顺一气之发生。易冠元之名。覃作解之泽。既革而当。惟新是图。可大赦天下。云云于戏。发政施仁。任德以承于天意。赦过宥罪。好生迺洽于民心。诞敷纯被之恩。益广布新之令。更赖百官修职。三事协恭。时若熙丰之大猷。共济唐虞之极治。咨尔多士。咸体朕怀。 


      　　己酉朔旦冬至改重和元年赦 

      　　门下。得天之统。上帝所以申景命之休。以道为门。圣人所以对高真之眷。朕绍承丕绪。祇遹先猷。荷穹昊之降康。罄寰区而作乂。法全令具。礼备乐成。迺追古道之淳。迺发内经之隐。顺斗布合宫之政。分方调文鼎之神。修德锡符。维新九宝。迎日推策。载列三雍。固已祉福咸蒙。天人无间。云物龙翔而抱月。桧芝獒伏而如丹。金篆浮波。河伯顺流而听命。琼科宣箓。青华正昼以临坛。兹者气应中冬。日极南至。当甲子之月朔旦。逢己酉之会复元。遂契臾区之言。上同黄帝之世。于时太一。适次干维。基迹潜宫。仰宪紫微之象。妥神熉幄。下娱黄秘之庭。丛祥并胙于邦图。冠号肇更于年统。与四时而合序。以莫不增。参万岁以成统。终而复始。肆扬大号。溥宥多方。可大赦天下。云云于戏。万邦协和。式鉴太清之治。五福敷锡。诞昭丕冒之仁。尚繄弼亮之联。更励寅恭之助。共崇妙道。永佑群元。 


      　　改重和二年为宣和元年御札宣和元年二月四日 

      　　农□天下之本。朕躬执耒耜。以劝天下。赖天降康。礼成涓日。用协惟新之政。诞扬率土之休。可于布政之初。用冠纪元之号。宜以重和二年为宣和元年。布告中外。咸使闻知。 


      　　名讳 

      　　改名诏太平兴国二年二月庚子 

      　　王者对越上元。祇见九庙。凡因祭告。必署名称。稽历代之旧章。贵难知而易避。爰遵故事。载易嘉名炅。凡州县散官、职事官号及人名外。其旧名二字今后不须回避。仍令中书门下差官择日奏告天地社稷宗庙。 


      　　太宗藩邸讳不避诏大中祥符二年六月戊申 

      　　太宗皇帝藩邸旧讳。溥率咸知。虽先训之具存。俾临文而不避 



      ●　　宋大诏令集卷第三 

      　　帝统三 

      　　尊号批答上 

      　　建隆四年上尊号第三表允批答百寮三上表上尊号曰应天广运仁圣文武至德皇帝 

      　　朕奄有万国。于今四年。寅畏上元。忧勤庶政。匪敢逸豫。期于底宁。而德教未孚。干戈未戢。赋调无减。刑罚尚繁。永言生民。讵臻富寿。一念至此。予心惕然。至于二叛诛夷。三湘款附。皆宗庙垂庆。公侯协谋。集是大勋。顾予何有。□思损抑。以答天休。而中外同辞。猥加徽号。手诏避让。至于再三。所请益坚。情不可抑。噫。尊我以应天广运之号。加我以仁圣文武之名。复兼至德之称。深惟溢美之惧。群公卿士其将何道以弼予。无使名过于实也。勉从众议。 


      　　宰相等上尊号第□表不允批答开宝四年九月丙申 

      　　朕自临御万邦。躬亲庶政。惟小心而自励。虑大化之未凝。至于边境无虞。寰区甫定。复土疆于西蜀。被声教于南荒。风雨应时。岁年屡稔。此皆干坤垂祐。文武协谋。顾惟冲人。何力之有。将伸报谢。用展虔恭。大庆殊休。未洽于庶汇。鸿名懿号。先加于眇躬。三拜封章。过陈虚美。夙夜是念。岂能当之。徒嘉奉上之诚。难徇推尊之请。宜体朕意。即断来章。 


      　　晋王等上尊号第一表不允批答开宝九年 

      　　今汾晋未平。燕蓟未复。谓之一统。无乃过谈。仍曰太平。寔多惭德。固难俞允。 

      　　省尊号诏端拱二年十二月庚申 

      　　朕闻在昔哲王。统临大宝。精求治道。茂育黎元。固无尚于虚名。惟在敷于至化。矧惟眇质。获奉丕基。上夤畏于昊穹。下忧劳于兆庶。万几之重。兢兢敢怠于宵衣。四海之尊。栗栗宁忘于驭朽。而涉道犹浅。烛理未明。四时罕保于太和。庶政讵臻于无事。寡昧之愧。谅交积于予怀。庞鸿之称。徒有加于人上。名浮于寔。甚非所宜。朕尝览群书。备观前古。居尊之号。近代方行。固非轩昊之令猷。且异唐虞之旧典。载惟凉德。尤愧前王。向者群后同辞。封章见请。虔恳斯至。避让无由。勉从将顺之心。遂极尊崇之称。每一自念。深用怃然。岂敢以谦德自私。必将以古道自法。其自前所加尊号。宜从省去。今后四方所上表。只称皇帝。庶协至公。凡百臣僚。当体朕意。 


      　　群臣上法天崇道上圣至仁皇帝号不允批答至道元年十二月甲戌 

      　　昔者陶唐以茅茨采椽。聿脩俭德。伯阳谓孤寡不谷。用示谦称。周室以还。时风寖薄。秦称三五之号。唐极尊大之名。朕纂绍已来。褒崇太过。中心愧惕。启处不遑。亟谕宰衡。尽令省去。勉徇群臣之请。尚加四字之文。法天者、盖遵让德之心。崇道者、庶取还淳之旨。辞避不获。愧畏良深。今者以郊祀有期。礼容咸备。爰伸报本之义。何事溢美之名。唯圣与仁。则吾岂敢。欲益反损。其理甚明。勉体素怀。勿至勤请。 


      　　宰相上尊号不允批答咸平二年七月乙巳崇文广武圣明仁孝皇帝 

      　　古先哲王。尊道贵德。务宣至化。靡尚虚名。矧惟眇躬。初嗣洪业。忧勤虽极。声教未孚。遽览上封。过陈徽号。顾惟凉薄。但益兢惭。所请宜不允。 

      　　第五表上尊号不允批答咸平二年八月乙卯崇文广武圣明仁孝皇帝 

      　　朕每念为君之难。且思继志之重。兢兢业业。罔敢怠荒。而百职交修。万邦咸乂。岁有丰穰之庆。人无薖轴之嗟。仰赖降衷。议伸昭报。而群公百辟。猥致徽名。申谕再三。恳请弥确。且陈旧制。靡获固辞。勉徇众心。良增多愧。宜俟郊礼毕日受册。 


      　　群臣三上表乞加尊号不允批答咸平五年八月崇文广武应道章德圣明仁孝皇帝 

      　　朕以岁时登稔。告谢上元。非敢贪天之功。志在为民祈福。而中外臣庶。再三上言。咸以虚称。加于菲薄。且思徽号。肇自唐宗。王者有功。受之无愧。五代而下。二圣膺干。德皆庞鸿。礼犹逊抑。惟太祖威加四海。辞立极居尊之名。惟太宗功庇生人。止法天崇道之号。肆朕冲眇。叨荷庆灵。前所推崇。已惭溢美。虽谅戴君之意。有违宾寔之言。当悉至怀。速断来表。所请宜不允。 


      　　宰相等表上尊号不允批答大中祥符元年六月辛亥崇文广武仪天尊道宝应彰感圣明仁孝皇帝 

      　　位号之称。宾实斯在。苟预虚美。人其谓何。朕荷天地之眷怀。绍祖宗之丕构。罔敢自逸。汔此小康。迩者百谷阜昌。五兵不试。秘符荐降。嘉应屡臻。顾仰鉴之斯临。岂眇躬之能享。庆灵所集。寅畏弥深。爰以孟冬。式遵茂典。昭答殊贶。有事大封。盖以勉徇舆情。奉承先志。遽观来表。愿益徽名。且夫仪象圆穹。尊崇妙道。惟鸿休之敷锡。垂世祚于无疆。方切钦承。更思惕厉。用为显号。非所克当。虽谅尔之勤诚。无重予之不德。所请宜不允。 


      　　第五表允批答大中祥符元年六月丙辰 

      　　朕将陟介邱。躬陈大祀。报上穹贶施之德。崇二圣配侑之仪。祗荐精衷。奉成先志。而卿等率和有众。悃愊上言。奉我嘉称。成兹溢美。亦敦谕之期至。尚列请以弥勤。在于朕怀。非敢自大。念群心之逾确。述天命之孔昭。与其封执于素心。曷若曲从于人欲。嘉乃称君之善。奉兹建显之文。勉徇倾输。良多愧惕。仍俟封禅还京日受册。 


      　　宰相等表上尊号不允批答大中祥符三年八月丁卯崇文广武仪天尊道宝应彰感钦明上圣至德仁孝皇帝 

      　　朕致享坤元。式昭毋事。秩兹久废之典。以介无疆之休。盖祈福以祐民。非求名而为己。群情忻戴。封疏咸集。罄归美之情。极推高之说。夫以尧典攸述。寔首于钦明。洛书是陈。聿崇于睿圣。加以至哉之德。盖表巍乎之功。兹谓鸿徽。非可轻议。顾朕凉薄。宁所克堪。方且讲泰畤之遗仪。报后祇之博施。稽明察之教。姑务致恭于神。念持盈之言。安敢自大其意。但增抑畏。曷以遵从。所请宜不允。 


      　　第五表不允批答□月甲戌 

      　　夫褒赞成功。将顺其美者。臣子之志也。允恭克让。谦尊而光者。后辟之心也。故天之广覆。以不宰而为先。人之持盈。惟若冲而能久。顾朕寡德。获总多方。祇荷庆灵。岂尝满假。近者将祠厚德。诞告先期。俄舆诵之佥同。以徽名而来上。亟颁诏谕。未悉予怀。夫以谒款后祇。大庇黎献。答圜丘之垂贶。冀普率之蒙休。务陈信以格神。非图荣而为己。确乎之恳。言罄于兹。深谅由衷。即断来表。所请宜不允。 


      　　宰相等上尊号不允批答大中祥符五年闰十月乙亥崇文广武感天尊道应真祐德上圣钦明仁孝皇帝 

      　　夫号以表功为先。名以副寔为重。苟或溢美。即爽至公。矧乃帝皇之尊。已兼三五之极。挚徽懿之尊称。着典籍之明闻。钦惟祖宗。垂厥宪度。肆予寡德。敢怠丕承。曩以郊见之初。逮夫垂庆之际。再遵群议。祇受鸿名。在予眇冲。曷尝满假。今者至真降格。洪应殊尤。仰基命之开先。本宗祊之积累。发祥霄极。浃庆家邦。岂于予躬。敢自崇大。遽披列奏。愿益徽称。方厉钦翼之诚。难副众多之请。体兹勤谕。无或再三。所请宜不允。 


      　　第五表允批答大中祥符五年闰十月壬午 

      　　朕胥遘真期。躬延飙御。备闻大诲。洞晓仙宗。顾基绪之有开。识源流之自远。邦家大庆。中外攸同。卿等继率群伦。五陈封奏。加予称谓。顾极褒扬。以为宗稷之蒙休。所宜典册之备物。恳请弥笃。确辞靡遑。考宾实之过差。虽惭溢美。拒倾输之尽礼。亦阻欢心。勉徇勤诚。良增愧恧。所请宜允。候奉册毕日施行。 


      　　宰相等上尊号第□表不允批答天禧三年七月己卯体元御极感天尊道应真寔运文德武--圣钦明仁孝皇帝 

      　　朕闻太古之时。称谓以象德。三王之代。名号以显美。所以绍天阐绎。昭世焜煌。顾惟菲薄。获承丕构。寅畏元命。绥怀兆民。虽驯致于大宁。尚有惭于前烈。若夫灵章荐锡。缛礼交修。景瑞协符。群臣受职。此又穹厚垂监。祖宗降祥。岂惟眇冲。专所感召。今以就国阳之显位。诹天正之吉辰。大备禋燔。盖伸钦翼。遽陈众志。愿益徽称。溢美兹多。腼颜增极。所请宜不允。 


      　　第五表允批答天禧三年八月辛丑 

      　　朕获奉牲瑄。昭事天地。庆灵俯及。寰宇大同。将修严禋。用答嘉贶。卿等遽以徽称。加乎眇躬。还诏屡宣。舆情益固。睹臣民之克一。诚验欢心。念名寔之未宾。愈增凉德。勉从群恳。弥用愧怀。所请宜允。 


      　　省尊号诏干兴元年二月庚子 

      　　朕忧勤二纪。临制万邦。刑法蠲苛。教条敦本。吏谨于职。民怀其生。边烽无横草之虞。疆陇厚如茨之蓄。矧我元子。参于政经。夙夜惟寅。权纲毕举。粤予眇质。席此重熙。思亿兆之永图。奉盘盂之法诫。详求简易。庶保隆平。乃者迫以群情。屡增显号。重违率吁。勉徇昌言。今以刚辰。肇乎元历。爰及布和之令。获伸□克之怀。自今中外所上表章。宜令省去尊号。用合持盈之训。益敦进道之风。布告群伦。咸知此意。 


      　　宰相等上表请复尊号不允诏二月辛丑 

      　　徽号之文。肇于近古。夫惟至德。乃可诞膺。朕缅慕前规。深思抑损。冀蠲虚称。式叶忧勤。卿等遽列封章。过陈众议。眷言诚恪。徒切叹嘉。所请宜不允。 

      　　三上表请复尊号允诏二月癸卯 

      　　夫以凉薄之质。荷于诒燕之厚。遂臻嘉靖。用庇苍黔。敢冒天功。过为宾实。是用及建元之庆。协肆眚之辰。昭示素怀。咸蠲虚美。所冀同德。叶赞茂规。而中外一辞。疏封三上。仍询旧典。旅述群情。裁以质文。就为损益。加于弗类。诚亦未遑。然念眇躬。重烦勤恳。勉循嘉请。增用恧焉。所请宜依。 


      　　宰相等表上尊号不允批答天圣二年圣文睿武仁明孝德皇帝 

      　　眷言菲德。获绍鸿图。念兴王之艰。罔敢自暇。赖累圣之业。聿致小康。至若封宇乂宁。阴阳调豫。官修其次。民乐其生。岂伊眇躬。能底兹道。肇申郊报。式展时思。而公卿搢绅。封号旋上。稽于旧式。加我美名。详览之余。难应所请。 


      　　南郊毋得上尊号诏天圣五年七月己未 

      　　朕荷三灵之眷祐。席累圣之基图。业业兢兢。日慎一日。而九功未序。常纬或差。时泽不滋。渎流匪顺。虽并祷群望。精忠屡申。而顾思永图。焦心是咎。属岁当郊祀。已告先期。尚虑臣寮。辄沿旧典。再加徽称。良匪予怀。将来南郊。文武百僚毋得上加尊号。 


      　　宰相等再上表请加尊号不允批答天圣八年 

      　　朕自宅丕后。肇禋泰坛。群心叶恭。猥加大号。每念浮寔。今犹惕然。昨之再郊。前诏拒止。习岁惟吉。拜贶有常。而囊封遽来。复形推美。已尝敷谕。未寝溢言。顾循菲冲。获绍基构。无忘兢业。庶保盈成。祖宗旧规。多所谦挹。矧兹不德。安敢荐膺。至于体洪覆之日生。钦妙朴之惟静。固当勉于行己。岂须餙以为名。徒谅祇勤。尤增愧悚。 




      ●　　宋大诏令集卷第四 

      　　帝统四 

      　　尊号批答下 

      　　去尊号中睿圣文武字求言诏明道二年七月戊子 

      　　朕膺昊天之眷命。嗣烈圣之鸿图。惧帝监之下临。荷神器之至重。何尝不夙宵兢畏。旰昃忧勤。务专稽古之钦明。靡敢暂时而暇佚。自文考在宥之旦。洎冲人储两之初。问膳寝门。已日承于谟训。游心讲肄。固动法于典坟。比纂宏基。式丁昌运。窃复详披金匮。逖览油缇。以谓古者因积久之承平。受自然之富贵。靡不忘大宝之慎。忽守文之难。或畋猎以肆其狂。或宴游以耽其乐。穷兵极武。震威而暴民。高台深池。纵情而兴役。朕自向明正宁。驭朽居怀。非大飨群臣。未尝陈于羽葆。非防秋四鄙。未尝动于干戈。放鹰犬而绝禽荒。屏珠玉而崇俭宝。惟天地神祇之是奉。惟宗庙社稷之是依。采纳忠谠之言。倚成辅相之绩。周公无逸。文王小心。虽休勿休。日慎一日。而比年之内。旱爞相仍。方春以来。蝱螣为沴。民或阙食。田用不收。州郡之间。奏报相继。岂朕德之不逮。将天时之使然。须自戒灾。敢忘罪己。申旦不寐。畏上之威。曩者大礼越成。群公列奏。增予以睿圣之号。重予以文武之称。虽迫于众心。□难于克让。而内思阙政。将溢美是名。矧乎惟睿之猷。箕畴之所演。若圣之美。汉光之靡当。文在乎化成。武由乎定乱。内惟菲薄。难以具膺。宜令天下。于朕尊号内。其表奏并不得称睿圣文武四字。寰海之中。治化攸广。百揆之内 


      。事叙实烦。眷乃多方。岂无谠议。所宜采听。以致平康。应天下赋调横加。于民间而为患。刑狱罹枉。阻官司而莫伸。草莱之人。负材而不能自达。里闾之下。积弊而无由可除。并许文武众官直言极谏。朕将亲览。以禆政纲。冀表至诚。用召和气。应天下名山大川。圣贤祠庙。能捍大灾御大患者。并令中书门下差官精加祈祷。以救万民。朕所减尊号字。亦仰择日告于天地宗庙。庶申朕志。以达神灵。更赖三事大臣。百司庶尹。共竭忠荩。以洽嘉祥。故兹诏示。想宜知悉。 


      　　宰相等上表加上尊号第五表允批答宝元元年 

      　　朕奉承先猷。日儆端命。获事上帝。于兹五郊。官师率和。奏牍连委。冀缘瑞福之集。增列荣号之崇。若乃宝用善元。易冠丕称。是惟勉德。匪曰名功。袭用旧章。差或无愧。至于英睿之烈。后辟罕兼。未寔而居。省已胡益。矧于近岁。变眚屡臻。霄舍舛期。坤载愆静。遽加徽显。是黩齐明。宜损溢言之华。姑循备物之典。其所上尊号内英睿二字宜不允。余依所请。 


      　　不许上尊号诏庆历五年 

      　　朕以寡薄。绍膺骏命。夙夜兢业。□□□□□□□□□□□□□□岁一举。朕不敢稽。间者公卿百僚。率吁有众。大事之始。乃欲增显徽懿。以归美于眇质。朕惟皇帝之号。称谓已极。浮文溢美。抑又何加。况今百度缺然。五纪或沴。履谦畏满。或觊有终。三事大夫。秉谊叶心。交修不逮。同底于道。顾不美欤。华言过寔之名非朕志也。将来中外文武臣僚不得乞上尊号。咨尔多士。体朕至怀。 


      　　南郊不得乞上尊号诏皇祐五年七月癸巳 

      　　朕以严配总章。于兹三岁。今恭祀泰畤。奉若丕典。期答天贶。用对神休。且虑左右近臣。中外百执。共循故事。将益徽名。既存让德之诚。更增溢美之愧。载惟寡昧。嗣守宗祊。靡敢怠荒。固常抑畏。而念民力尚困。农望屡愆。顾稼穑之方滋。间螟螣之为暴。方图大报。以伫善应。自取崇美。且异□怀。无假虚称。以重不德。其将来南郊。文武臣寮不得乞上尊号。咨尔列位。当体朕意。 


      　　宰相等表上尊号曰体天法道钦文聪武大仁至治圣神孝德皇帝不允批答嘉祐四年五月乙巳 

      　　朕嗣守丕业。远监前代得失之效。盖本冲淹者每多遐福。徇矜夸者鲜不后艰。且宗庙之祭。朕所尽志者。列尊卑。叙昭穆。致孝思以化天下也。其敢自尊显乎。虽将顺之意。有副于群情。然溢美之辞。未安于眇质。凡五上表。不许。 


      　　明堂毋得上尊号诏嘉祐七年七月壬子 

      　　朕在位四十一载。惟上天眷祐之命。先帝燕翼之谋。遗大投艰。惧不克胜。故于礼文之事。尝尽诚意之格。季秋今月。其日辛亥。事天事亲。用卜惟吉。牲玉币帛。所宜蠲洁。钟鼓管磬。比于和乐。凡明祀之所举。当致力而无懈。至于徇虚名以溢朕之美。既非交神之道。又非求己之实。徒自崇大。无益祇畏。其将来大享明堂。百寮毋得上尊号。 


      　　宰臣韩琦等上尊号不允批答治平二年七月庚寅 

      　　省表具之。朕获承大统。三载于兹。蒙天之休。海内清静。方将饬齐辂。洁纯牺。以祇见天地宗庙之灵。乃敢昭发丕册。扬徽垂鸿。以自施虖尊荣者哉。不图执事之臣。列上表功之号。且临政之日浅。未有盛烈之章。况事神之意恭。岂在弥文之饰。适增予愧。难徇所陈。所请宜不允。 


      　　第三表不允批答 

      　　省表具之。朕守神器之重。思王业之囏。历日未长。涉道犹浅。而三事庶尹、搢绅之伦、殊邻异俗、霜露所坠。咸裴回阙廷。愿得镂宝文、章鸿铄、以荐无穷之休。兹甚盛德顾何足以堪之。窃尝览前世之载、近事之寔。惟至圣为能兼天下之媺。惟至功为能飨天下之报。慎微端始。莫或敢承。所请宜不允。 


      　　第四表不允批答 

      　　省表具之。昔夏禹不自矜能。而闳三代之声。汉光戒诸言圣。而振东京之烈。朕顾循菲德。膺守圣图。亦尝远览其所未形。积思其所不及。盖谦恭抑畏者靡不受多福。夸浮侈大者靡不蹈后虞。今就阳初郊。假庙始祼。大惧无以荐四时之和气。来万国之欢心。乃欲仰慕祖宗之烈光。过迹金石之绝记。祇登宝册。骏腾徽称。岂朕所以答三神之休、法后王之意哉。虽情见忠者之谓报。然文溢美者未易承也。所请宜不允。 


      　　第五表不允批答 

      　　省表具之。朕接神明之统。享平富之图。且三岁亲郊。始严尽物之报。而百辟进旅。率吁在廷之言。考前世之遗闻。慕本朝之故事。将合群灵之祉。荐扬丕册之名。封章五陈。勤恳一志。然自躬庶政。降异相仍。永惟前王。跂德不及。载视琐凉之质。难居尊美之称。虽欲勉从。良不可得。所请宜不允。仍断来章。 


      　　宰相等上尊号不允批答熙宁元年七月己卯奉天宪道文武仁孝皇帝 

      　　朕以薄德。嗣膺基绪。继天理物。常惧弗任。方赖交修。以熙众治。群公卿士。外暨庶黎。欲举鸿名。阶之眇质。臣民归美。为义则多。揣寔揆时。朕犹不敢。 

      　　宰相等上尊号第三表谕翰林学士司马光善为答词诏 

      　　览卿来奏。深谅忠诚。朕方以频日淫雨。甲申地震。天威彰着。日虞倾祸。被此鸿名。有惭面目。况在亮阴。亦难当是盛典。诚如卿言。今已批降指挥。可善为答辞。使中外知朕至诚。寔乃内顾惭惧。非是欺众。以邀虚名。 


      　　宰相等表上尊号不允批答熙宁二年四月丁酉 

      　　朕揽政以来。于兹三祀。图治不明。灾变屡出。日星凌食。大河决溢。地裂朔陲。生民流徙。今复时雨愆亢。蟊贼食麦。愁叹之声。盈于庐井。夙夜震悼。未究消复之理。二三股肱。内外列辟。不能倾尽忠赤。共为启沃。弭去灾咎。召来嘉祥。反务谀悦。妄称功德之隆。甚非忠且直也。可亟罢此议。勿以虚名浼予。所请宜不允。 


      　　宰相等上尊号表不允批答熙宁四年六月庚申 

      　　夫道以常无名为尊。干以不言所利为大。朕所宪焉。至于崇饰徽号。以临四方。非朕之所先务也。方命有司议合宫之配。以昭严父之孝矣。乃当前受宝册自为光荣哉。无使大禹之不矜不伐、汉光武之禁人言圣、独见称于前史也。 


      　　宰臣韩绛等表上尊号不允批答熙宁七年七月癸卯绍天宪古文武仁孝皇帝 

      　　敕云云。朕获绍祖宗之基。已当帝皇之号。内惟菲薄。窃慕往初。惕然忧勤。无以负荷。而公卿多士、夷夏众民。且欲崇上徽名。昭发丕册。况夙戒于斋辂。将亲飨于泰坛。惟时肃恭。敢自尊显。念报上之义。庶言则同。然溢美之称。朕德罔克。适增多愧。难徇所陈。 


      　　第二表不允批答 

      　　敕云云。朕以谓上则天明。远稽古道。文武大备。以底成功之隆。仁孝显闻。以跻绝德之盛。兹惟二典之懿。寔冠百王之贤。朕仰止潜心。曾未跂及。而群公卿士。过见褒崇。集是光华。作为称号。咸造路屏。再陈囊封。虽归美尽恭。莫非至恳。而循名揣寔。未易克承。维尔臣民。当体予意。 


      　　第三表不允仍断来章批答 

      　　敕云云。朕闻唐虞之世。君臣吁俞。相与敕戒。以康庶事。未闻有自耀其功德。大为名称。以动天下之听。朕以凉菲。获承皇绪。固以极崇高之位号矣。向者奉郊宗之祀。三事大夫亦屡以徽册来上。而愧不敢从。方且嘉与众贤。夙寤晨兴。以营极治之业。要之万世。建无穷之基。亦有无穷之闻。不犹愈于虚名欤。臣之尊君。义则勤至。朕守弗集。毋烦数陈。 


      　　第四表不允批答熙宁七年 

      　　省表具之。朕闻皇帝之号。并包三五。高明光大。岂复可加。末流增华。务极徽称。盖有以极治、而徇群下之所请。亦或以否德、而崇浮侈以为荣。朕惟菲躬。嗣守丕烈。上既无祖宗致治之实以配鸿名。下不为后世溢美之文以事虚饰。方与黎献。共图康功。远迩华夷。宜思所以调一镇抚。教化号令。宜思所以緫缉补完。至于习俗末为。若皆可略。当体至意。勿复有云。所请宜不允。 


      　　第五表不允仍断来章批答 

      　　省表具之。夫臣之爱君。惟义理是悦。下之报上。以诚寔为先。今法度方开更化之端。事物既振积习之弊。功有绪而未就。俗于变而未纯。卿等与其崇溢美之华辞、欲加我虚名之饰。孰若致弼违之一德、以成予愿治之心。乃足以垂裕无穷。比踪前古。尊荣之极。何以尚兹。如其不然。自侈奚益。勉体朕志。毋或屡言。所请宜不允。仍断来章。 


      　　宰相等表上尊号不允批答熙宁十年七月辛酉奉天宪古文武仁孝皇帝五表终不允 

      　　朕帝有天下。于兹十年。夙兴夜寐。以图乂民。然犹惧无以奉天之元。宪古之道。而文武仁孝之烈。未足以绍休前人。勉然于中。庶几及此。而群公多士、诸夏众民。乃欲合是数端。崇上徽号。爱君之诚。义则至矣。浮实之称。朕无取焉。 


      　　大礼罢上尊号诏元丰三年七月甲戌 

      　　朕惟皇以道。帝以德。王以业。各因时制名。用配其实。何为加崇称号以自饰哉。秦汉以来尊天子曰皇帝。其亦至矣。朕承祖宗之休。宅士民之上。凡虚文繁礼。悉已革去。而近司群辟。犹或时以称号见请。虽出于归美报上之忠。然非朕所以若稽先王之意。自今每遇大礼。罢上尊号。 


      　　服除不上尊号诏元祐元年十二月己丑 

      　　进中书省检会故事。将来服除。百官等合拜表上尊号。朕惟先帝临御天下。十有九年。威加四夷。泽被万物。功德可谓博矣。然群公卿士每上徽号。则拒而不受。其谦厚不伐至矣。以眇眇之身。绍承统绪。夙兴夜寐。不敢遑宁。今近司稽用典故。以为丧礼之除。百官当崇上徽称。此岂朕所以衔训嗣事。绍休前人之意哉。将来服除。依元丰三年诏书。更不上尊号。咨尔中外。体朕意焉。 




      ●　　宋大诏令集卷第五 

      　　帝统五 

      　　尊号册上 

      　　应天广运仁圣文武至德皇帝册文干德元年十一月甲子 

      　　维干德元年岁次癸亥。十一月己酉朔。十六日甲子。摄太尉守司徒兼侍中萧国公臣范质。守司空平章事臣王溥。尚书右仆射平章事臣魏仁浦及内外文武臣寮。马步诸军将校。藩郡守臣。四夷君长。缁黄耆乂等七千五百人。谨再拜稽首上言曰。惟天为大。惟尧则之。又曰、舜有天下。无为而理。是以古之言道德者。莫先于二帝。一则曰聪明文思。一则曰温恭浚哲。英声茂实。意无欲而自彰。景德洪休。心无求而自至。巍巍荡荡。可得而言。伏惟皇帝陛下高明博厚。宣慈惠和。纯粹之德全。孝友之行着。惟精惟一。知微知章。向者龙尚处于潜渊。日未离于旸谷。历试之际。志在扶危。险阻艰难。何往不济。跃马陷高平之阵。麾戈佐淮甸之征。喋血鏖兵。一月三捷。劳旋饮至。论功莫二。洎乎天鉴厥德。用集大命。人祇叶应。风雨咸若。鼎运初建。国步犹梗。始则李筠犯顺。长戟指阙。并人连祸。寇我北鄙。于是有太行之行。重进怙乱。弃德崇奸。幅员千里。生民被毒。于是有广陵之役。千乘万骑。如霆如雷。询彼仇方。震叠区宇。翠华宵至。坚城旦下。连平二孽。有同符契。累朝以来。出师诛暴。未有若兹之奇速也。顷者华风不竞。中国政微。五岭三江。置诸度外。殊文异轨。六纪于兹。肇启圣谋。驱攘寇乱。荆湖底定。南土晏然。燕蓟之戎。汾晋之孽也。燕巢幕上。朝不谋夕。边事少间。理道无壅。严恭寅畏。一日万几。勤于己而泰于人。俭于躬而丰于物。明四目而高视。达四聪而远听。不侮鳏寡。恤天穷也。信及＜月豖＞鱼。遂物性也。惜力念耕耘之苦。推食闵介胄之劳。法家者流。既峻且密。乃诏大理。毋重刑名。俾尽哀矜。务从宽简。减盗窃之罪。缓盐麴之禁。好生之德。通于神明。若乃昧爽丕显。坐以待旦。商汤之戒慎也。侧身损己。长辔远驭。汉文之化导也。循名责寔。信赏必罚。建武之法制也。果敢决断。从善如流。贞观之风烈也。帝王之道于兹备矣。太平之业于兹成矣。由是祇见清庙。致其孝享。圜丘展礼。对越上元。一献而天帝降止。再献而神人以和。三献而万禄攸报。祥风拂袂。休气绕坛。熙熙怡怡。群心胥悦。国家大庆。众庶共之。肆赦覃恩。俾民更始。与天合道。谓之应天。大无不覆谓之广。远无不至谓之运。博施济众谓之仁。智周万物谓之圣。化成天下谓之文。保大定功谓之武。其德无际。谓之至德。臣等不胜大愿。谨奉玉册玉宝上尊号曰应天广运仁圣文武至德皇帝。伏惟垂日月之明。监亿兆之情。凝旒端冕。昭受鸿名。如山岳之固。若松柏之贞。干徤不息。品物咸亨。承天之祐。万寿千龄。 


      　　应天广运圣文神武明道至德仁孝皇帝册文开宝元年 

      　　维开宝元年岁次戊辰。十一月庚辰朔。二十四日癸卯。摄太尉、左仆射、兼门下侍郎、同中书门下平章事、昭文馆大学士、兼修国史赵普。与内外文武臣寮。马步诸军将校。四夷酋长。耆艾缁黄八千三百人上言曰。臣闻天生黎民。树之司牧。非至仁无以守其位。非大号不能书其功。书契以来。简编斯在。是以放勋光宅。居二帝之先。文命锡圭。冠三王之首。伏惟应天广运仁圣文武至德皇帝陛下膺干御宇。括地开基。威加海内。道莅天下。偏师南出而荆湘定。灵旗西指而邛蜀降。嘉谷屡登。休祥荐至。几至刑措。汔用小康。爰考旧章。再陈严祀。六龙在御。百神受职。金石合奏。天地同和。明德惟馨。无文咸秩。昭事上帝、而三灵允怀。阴隲下民、则万户胥悦。巍巍荡荡。焕乎成功。由是含生之伦。有位之士。同辞抗表。愿增鸿名。陛下谦尊而光。固拒其请。群心恳至。始曰俞哉。若乃其智如神。唐尧之美也。克谐以孝。虞舜之志也。生长万物之谓道。照临四方之谓明。播文武之英声。广仁圣之至德。合兹具美。用阐鸿休。臣等不胜大愿。谨奉玉册玉宝。上尊号曰应天广运圣文神武明道至德仁孝皇帝。伏惟陛下盛德大业。治定功成。不矜于己。不有其名。坤厚载物。干元利贞。温恭允塞。永协隆平。 


      　　应运统天圣明文武皇帝册文。太平兴国三年 

      　　维太平兴国三年岁次戊寅。十一月癸未朔。十四日丙申。摄太尉皇弟廷美等顿首言曰。陛下挺生奇表。诞膺元贶。钟五行之秀气。受三灵之眷命。肇自晋邸。入纂皇图。恭勤日跻。孝友天纵。对越穹昊。秉兹小心。驾御英雄。恢以大度。言未出口。化驰若神。心之所之。威重千里。奄有万国。逮兹三年。勾吴尽室以来朝。闽越稽颡而献地。海隅倔强之长。浙右狡狯之俗。不劳折简之召。悉归舆地之图。百年污俗。一夕丕变。至于远夷之国。漠北之人。奉琛外府。述职有司者。盖无虚月矣。群臣等沐浴元泽。瞻望清光。如戴天焉。不知其高。如饮海焉。徒极其量。且夫太上立德。非名言之所及。三五建号。有皇帝之尊称。相与测寸管以窥。设寸表以度。咏天地之大德。睇日月之末光。佥以为陛下应运以居中。统天而垂教。总万几以圣。烛万＜宀禹＞以明。裁成以文。底定以武。天工帝力。群臣岂得而知。屈己狥人。上圣之所不免。至干天请。始曰俞哉。臣等因肆类之克终。属在宥之方始。仰巍巍之德。罄拳拳之心。谨与文武百官。诸军将校。蕃夷酋长。缁黄耆艾等凡七千四百五十四人。不胜大愿。奉玉册玉宝。上尊号曰应运统天圣明文武皇帝。伏惟陛下顺考古道。对扬鸿休。克绥万邦。永锡纯嘏。臣等诚欢诚抃。顿首顿首。 


      　　崇文广武圣明仁孝皇帝册文 

      　　维咸平二年岁次己亥。十一月庚辰朔。七日丙戌。摄太尉、兵部尚书、平章事张齐贤与内外文武百寮。诸军将校。蕃夷君长等。再拜稽首上言曰。臣等闻承天序以临民。播神功而育物。符命昭晰。道德敷闻。非鸿名无以表其尊。非显号无以明乎大。盖王者法舆盖于天地。圣人运舒惨于生成。上以答宗庙之灵。□以副人神之望。伏惟皇帝陛下握图御极。观妙宅中。缵二圣之丕休。兼列辟之通术。制事以简。御众以宽。天成岁□。人述日用。奉宗祏尽尊尊之礼。叙昭穆示亲亲之慈。至于蠲庸调之逋悬。削条章之靡密。穷神设教。便俗立防。内□公卿。外咨岳牧。啬夫相庆。亩有余粮。廷尉上言。府无积□。逮□乘秋讲武。筑台观兵。视学崇儒。右文宣化。非烟翥野。协气凝霄。昭格之功与时俱茂。耀临之德与天比隆。此所谓神明胥悦。天人交应者也。繇是夷夏臣庶。不谋而集。咸以为嘉运累洽。鸿猷允塞。宜受尊称。以符至公。群恳翕然。疏封五上。舆情难夺。帝命乃俞。夫昭德塞违。柔远绥近。成均讲道。宣室礼贤。七萃训戎。五营练卒。边城弛柝。绝域销烽。大圣以叶三灵。大明以熙百度。以仁克己复礼。以孝奉先承统。该□□忽徽美。焕盈宇宙。臣等不胜大愿。谨奉玉册玉宝。上尊号曰崇文广武圣明仁孝皇帝。伏惟陛下膺宝命于中夏。答祺祥于上元。跨越文景。焜煌羲轩。百祉斯永。九龄克延。无疆之庆。亿万斯年。臣等诚欢诚庆。顿首顿首。谨言。 


      　　崇文广武仪天尊道宝应章感圣明仁孝皇帝册文大中祥符元年十二月辛卯 

      　　维大中祥符元年岁次戊申。十二月丁亥朔。五日辛卯。摄太尉、工部尚书、平章事臣王旦与内外文武百官。马步诸军将校。及蕃夷酋长。缁黄耆艾等再拜稽首上言。臣等闻陟圜丘而禅方泽。所以勒崇垂鸿。镂金板而书玉牒。所以飞声腾寔。非苍灵交感。无以兆丕应。非函夏宅心。无以建显号。故齐圣合德。必有发挥。天意人欲。不可推拒。至于践八九之遐迹。兼三五之徽称。拥百神之休。为列辟之首者。何莫由斯道也。伏惟崇文广武圣明仁孝皇帝陛下德寓天覆。英威霆断。宅中黄而握秘纪。席萝图而操绝瑞。抚临寰海。十有二载。清心而思道。正身而率下。茂陶唐钦明之姿。敦有虞忠利之教。体禹之勤俭。而未尝满假。法汤之宽仁。而济之勇智。周武慈和、而人神胥悦。汉高豁达、而小大毕力。矧复讲求令典。咨度善言。建大中于民极。刑敦叙于内治。物色遗彦。体貌宗工。重慎一成之文。辨明三至之谤。仁风溥畅。王度清夷。乃者边候弗宁弗宁。疆吏致告。戎衣徂征。武节焱厉。扬威以靖乱。修明而继好。包束干戈。示不复用。抚和荒远。如乐之谐。此汉宣之功光祖宗也。先园俯迩。时思罔极。按历修谒。奠献悲涕。览松槚而勤止。阅脂泽而僾然。此显宗之孝通神明也。故得渊监储祉。祺祥昭答。斋居乙夜。示肹蚃之期。灵门旭旦。垂图书之锡。况施殊尤。眷命深厚。爰徇臣民之请。乃修旷绝之礼。协吉日。历岱宗。亲至上封。谒款太一。陈信辞于金策。铭休功于翠崖。彰帝王之盛节。为天下之壮观。诚千载之一时也。于是群卿庶尹。虎臣爪士。闾里耆艾。夷邸酋渠。咸伏阙而言曰。陛下膺图纂服。绍休圣绪。昭姓考瑞。继诚先志。诚宜述宣鸿德。着于徽册。端委法坐。祇受尊名。兹事体大。不可阙也。陛下犹以撝挹冲让。至于五请。始曰俞哉。夫体元则大之谓仪天。抱一守柔之谓尊道。宝命元应之谓辅德。明章通感之谓合符。臣等不胜大愿。谨奉玉册玉宝。上尊号曰崇文广武仪天尊道宝应章感圣明仁孝皇帝。伏惟陛下总清明之妙用。赜希夷之至言。生成而不宰。劳谦而益尊。永锡难老。垂裕后昆。增重九鼎。比隆黄轩。臣旦等诚欢诚抃。顿首、顿首。谨言。 


      　　崇文广武感天尊道应真祐德上圣钦明仁孝皇帝册文天禧元年正月辛亥 

      　　维天禧元年岁次丁巳。正月辛丑朔。十一日辛亥。摄太尉天书仪卫使恭上宝册南郊恭谢大礼使司空兼门下侍郎平章事王旦与内外文武百寮。诸军将校。藩卫牧伯。郡县官吏。蕃夷酋长。僧道耆寿等再拜稽首上言曰。臣等闻太上元始。道之宗也。应物而强名。穹昊清明。天之体也。因时而表德。惟重熙之嘉会。集三灵之休应。广大悠久。法象昭着。增简册之徽烈。系天人之合符。伏惟崇文广武仪天尊道宝应章感圣明仁孝皇帝陛下睿知渊凝。圣谟天远。恭睦而敦敏。文明而柔克。恢太平大定之业。慎持盈守成之戒。孝德本乎善继。时雍始于惇叙。典礼乐以布王泽。则异俗咸怀。辑典章以恢邦教。则时文载郁。万方在宥。百志惟熙。海外畅清淑之风。寰中归仁寿之域。向以干符纷委。坤珍绍至。故升中于天、而礼岱社。报本乎地、而享汾脽。广虞巡之咸秩。举汉祠之合祛。馨德格于上下。介福浃于遐迩。既而作灵宫以模太紫。为至神之攸处。推尊名以周群岳。寔前载之未有。是以穹灵乃顾。高真荐降。协梦云纪。觌神汾水。启仙源于太古。谕宝历于无疆。而复景亳鸣鸾。祈禠而济物。睢阳按跸。尊祖而建都。寅奉明威。昭报繁锡。稽得。一善成之道。崇生□为大之名。徽章极于范围。盛则踰于载籍。溥天率土。鼓舞称庆。由是圆首方足。不谋而同。以为神贶益章。清宁之所辅。帝绪日远。商周之莫京。赏善是图。邦国之大业。盛美纯备。兆庶之欣戴。窃惟称谓。未昭懿铄。敢稽古训。式导群心。诏旨下临。深形谦拒。至于五请。始奉帝俞。夫克世丕基。惟新受命。感天也。膺箓协期。跻俗归厚。应真也。燕翼有初。蕃衍惟永。佑德也。高视绳契。为之称首。上圣也。齐明虚受。克念则哲。钦明也。矧以献岁初吉。奉册于殊庭。次辛协辰。升禋于吉土。方交举于盛节。宜诞膺于茂典。率吁众恳。俯伏丹阙。复露章五上。冀行前诏。陛下不获已而从之。臣等不胜大愿。谨奉玉册玉宝、上尊号曰崇文广武感天尊道应真佑德上圣钦明仁孝皇帝。伏惟陛下总列辟之令猷。绍九皇之至德。保佑黎献。锡羡千亿。与天比崇。万寿无极。臣旦等诚欢诚抃。顿首顿首。 




      ●　　宋大诏令集卷第六 

      　　帝统六 

      　　尊号册下 

      　　体元御极感天尊道应真宝运文德武功上圣钦明仁孝皇帝册文天禧三年十一月丁丑 

      　　维天禧三年岁次己未。十一月癸丑朔。二十五日丁丑。摄太尉、中书侍郎、兼吏部尚书、平章事臣寇准与内外文武群臣。诸军将校。蕃夷酋长。僧道耆寿等上言。臣闻陟泰坛、肆禋享、邦国之大事也。崇丕称、表茂功、帝皇之盛节也。惟天祐圣。故珍符休命。必务乎昭答。惟人戴君。故鸿徽鉅典。必从其欣赞。我国家奋淳耀之烈。袭神灵之系。于皇圣祖。绍天阐绎。首中古之号。诒万世之法。艺祖文考。创业垂统。爰举盛礼。乃受丕名。肆重熙之在历。本善述以昭孝。奉若成宪。斯惟至心。伏惟崇文广武仪天尊道应真祐德上圣钦明仁孝皇帝陛下浚明在躬。刚健成德。垂策以司契。顺斗而布度。具用平之大智。讲长世之善经。慎罚宝慈。劭农抑末。卑服彰乎克俭。旰食勤于屡省。五兵载戟。而殊方即叙。至神广运。而洪化浮流。保合太和。妥绥有截。二十三载于兹矣。曩者霄极储祉。真瑞应期。登封告成。刻号昭姓。寖寻汾畤。大报于坤元。推尊岳灵。并跻于帝箓。声明燀耀。福瑞纷沓。既而秘感冥应。飞朝旁戾。悟鸿源之浚邈。承渊宗之右序。乃复严师曲里。钦众妙之本。设都睢水。表兴王之壤。卜郊吉土。以谢贶穹厚。荐册泰馆。以归美真圣。礼乐之文着矣。天人之际交矣。方且凝神于蠖濩。绎照乎靓渊。远猷是经。小心弗匮。崇建上嗣。亿宁大本。万邦斯正。重晖克明。繇是三泰之奥区。终南之灵阜。荐受符书之贶。诞下阙 


      　　圣文睿武仁明孝德皇帝册文天圣二年二月丁酉文前半阙 

      　　礼恢儒也。矧乃永怀先训。明发时思。虽遵易月之文。终守通丧之制。戚见七庙、而忾然如有闻。恩加九族、而欢然以相睦。人情大顺。天道丕应。三边绝警。五稼屡丰。属至景之临冬。因圜丘而肆类。中外臣庶、藩卫夷酋。咸以为承休袭熙。重烈敷燿。宜享尊称。用昭众闻。而陛下虔巩抑畏。载执谦悫。抗封五上。始降俞音。夫惟睿作圣。所以膺景命也。懿文经武。所以绍鸿业也。显仁为明。所以运群物也。纯孝为德。所以刑万方也。臣等不胜大愿。奉玉册玉宝。上尊号曰圣文睿武仁明孝德皇帝。伏惟陛下徇黔首之戴。荷上灵之祥。蹑九皇之遐迹。保四海之永康。恢一祖二宗之圣绪。与天地而无疆。 


      　　睿圣文武体天法道仁明孝德皇帝册文明道二年 

      　　维明道二年岁次癸酉。二月丁酉朔。十一日丁未。摄太尉具官吕夷简等上言曰。臣闻穹旻之垂景命。必资神睿之略。以庇于方夏。臣庶之沐利泽。必荐崇高之号。以归于尊极。炎德初基。艺祖兴运。造邦戡难。不惮濡足。神宗纂治。以圣继圣。功德宏伟。充格天地。洎乎文考。内平外成。重明累洽。礼乐大备。莫不勉膺徽册。俯循群请。度越乎前载。烜赫于无穷。洪惟尊号皇帝本神灵之系。凭积累之厚。享天下之富、而守以约。乘天下之安、而虑以危。以慈者、道之宝。乃恤孤而赈穷。以俭者、德之基。故浣衣而菲食。以天戒之可畏。间形责躬罪己之言。以人命之至重。每下钦刑慎罚之诏。干干翼翼。一纪于兹。故桀骜之俗。陶至化而面内。肖翘之类。被善气以乐生。岁时大顺。禾稼屡稔。乃询舆议。刺旧闻。讲希世之仪。举盛德之事。仲春令序。土膏脉起。辟千亩之田。展三推之制。于是彤庭文武之烈。藁街夷裔之长。班白之老。缁黄之众。属陈盛礼。愿进鸿名。中外一辞。封章五上。陛下矜其恳悫。始赐允俞。夫智迎事解。意发天合。不曰睿圣乎。兴学招士。包戈远服。不曰文武乎。居上凝命。御气生物。不曰体天乎。执象观妙。抱一无为。不曰法道乎。靡惠不孚。靡幽不烛。不曰仁明乎。竭恭致养。率礼范俗。不曰孝德乎。臣等不胜大愿。谨奉玉册玉宝、上尊号曰睿圣文武体天法道仁明孝德皇帝。伏惟陛下因率吁之志。顺归报之隆。繄自天之祐极。用十世之延鸿。既寿而康。申锡无穷。 


      　　景祐体天法道钦文聪武圣神孝德皇帝册文景祐二年十一月乙未 

      　　维景祐二年岁次乙亥。十一月辛巳朔。十五日乙未。摄太尉、南郊大礼使、推忠协谋同德守正佐理功臣、开府仪同三司、行尚书右仆射、兼门下侍郎、同中书门下平章事、昭文馆大学士、监修国史、东平郡开国公、食邑一万一千户、食实封四千五百户吕夷简率内外文武百官。诸军将校。藩卫牧伯。蕃夷酋长。僧道耆寿等再拜稽首上言曰。臣等闻以至公御众者。必有至公之议归之。以盛德居上者。必有盛德之事尊之。归之不可却其诚。尊之无能辞其美。亦犹云蒸雨施。天地之相合也。宫动商应。律吕之相召也。推于至治。本乎自然。是以燀赫之仪。不戒而备。鸿懿之号。不谋而同。眇觌茫昧之初。逮乎绳契之际。司牧所暨。称谓必昭。窥美大之迹。稽审谛之美。功由号显。号以德隆。放勋重华。敷命甚美。其来尚矣。粤自炎德肇兴。真人协应。传继之盛。夐出百王。莫不宪古御今。诒谋垂后。乘熙洽之会。顺爱戴之心。典册备物。为万世法。恭惟体天法道仁明孝德皇帝陛下绍累圣之绪。膺千龄之期。天赞庆灵。日跻浚、哲。声身律度。蹈伯禹之法。憯怛忠利。广有虞之爱。若乃振举废坠。讲求希阔。则躬执黛耜。修耕籍之仪。屏绝玩好。虔巩祭祀。则精择美璞。为祼瓒之器。肇新钟律。恭荐郊庙。鄙申韩之法。务蠲烦苛。宗黄老之言。尊高清净。纳忠堲谗。而辨邪正之分。念功忘过。而无喜愠之色。虚心应物。屈己从人。前疑后承。以熙夫庶绩。左嘉右肺。以达于下情。间以螽螟为灾。众庶艰食。寅畏灵谴。抑损徽名。惟德动天。其应如答。尚执撝冲之旨。夙申敦谕之言。而中外震悚。官师怫郁。今懿纲载肃。治具毕张。绵宇安宁。含生茂遂。诹升阳之谷旦。展肆类之上仪。怀柔百神。崇侑三后。繇是大庭绅冕之列。荒服鞮译之人。麟趾茂亲。虎贲雄帅。鲐背鲵齿之老。黄冠缁服之侣。咸谓美报方毕。繁祉具应。恳陈难夺之言。愿复至尊之号。倾葵向日。虽极于舆情。镂玉填金。未昭于丕矩。旅庭剡奏。五上一辞。陛下勉迪前寻。俯从众欲。夫祇遹天命。修明宪度。皇猷无外。光被四表。钦文之谓也。讲修邻好。戡济暴乱。睿知独运。爥见万里。聪武之谓也。知万物之几。妙天下之用。周流不测。变化无穷。圣神之谓也。岁历更号。天符荐休。事沿盛唐。以冠元首。臣等不胜大愿。谨奉玉册玉宝。上尊号曰景祐体天法道钦文聪武圣神孝德皇帝。伏惟膺穹厚之眷。荷祖宗之祥。置神器于安静。纳天民于阜康。惟亿万斯载。保邦祚之无疆。 


      　　宝元体天法道钦文聪武圣神孝德皇帝册文宝元元年十一月庚戌 

      　　维宝元元年岁在戊寅。十一月癸巳朔。十八日庚戌。摄太尉、南郊大礼使、推忠协谋同德佐理功臣、开府仪同三司、门下侍郎、兼兵部尚书。同中书门下平章事、昭文馆大学士、监修国史、上柱国、清河郡开国公、食邑一万一千九百户、食实封四千六百户臣张士逊率内外文武官弁。诸军将校。藩卫牧伯。番夷酋长。僧道耆寿等再拜稽首上言曰。臣等闻王者受命。上系岁端。故谨五始之元以立极。天子至尊。孚令臣下。故总万国之号以归美。盖夫据图箓之正。握枢衡之宝。必有典册备物。表功于无穷。既以本顾諟之旨。又以纳输戴之诚。奉时若古。允繇斯准。神宋。肇运。祖宗重熙。统一增鸿。克煇淳耀。善袭诒法。兹谓至公。恭惟景祐体天法道钦文聪武圣神孝德皇帝陛下。干健离文。雷动渊默。清明禺昂。天光见乎表。浚哲几敏。德音应乎远。绍服嘉靖。励精持循。偃兵讲和。垂裳思治。乃质故载。酌先规。览权纲。核名寔。谂坠绪之旧。靡不缉求。□谟之助。罔有攸伏。隆儒视学。探书受道。奋辞摛藻。星汉昭回。题毫拂素。龙鸾点绚。匪徒作者之壸。寔有化成之益。四见郊畤。中履农甸。祈报之诚达。陟配三后。并假二庙。尊亲之孝展。考礼均乐。声容以谐。备政详刑。威赏自出。定着科令。辨章宪度。论材懋官、则髦士进。推恩恤后、则世禄蕃。恶比周之蠹。则斥憸谮。近端良。遴左右之选。则图宿艾。延谠直。敦族纠爱。合小宗于朱邸。练师选将。制新书于金匮。裕民绝横赋之暴。驭吏得善使之方。舜孳禹勤。敢或逸豫。仍岁康稔。廥庾饶衍。边亭晏如。物无疵疠。怀生□□虫□□虫。不识烽燧之警。诵弦舞戚。比屋知教。献琛挚玉。裔夷面内。属阳升日至。帝飨习吉。灵欢交。瑞策举。繇是卿尹群辟。藩岳师帅。洎千夫百夫之长。要荒之酋。都鄙之耆。缁黄之侣。率吁言而窥景铄。咸愿采春秋之一元。乐经之英华。洪范之思睿。拟议徽懿。褒合尊称。陛下高居憷然。推而弗有。群臣叫阍五请。始迁思报可。犹以祇眚徼贶。略褒节而揭初历。至哉圣人。纾己徇下。损满敦辞之旨。固已比皇勋。铺帝猷。不矜不怠。自我折中。□等不胜大愿。谨奉玉册玉宝。上尊号曰宝元体天法道钦文聪武圣神孝德皇帝。伏惟陛下儆置器之安。思守文之难。翕对丕名。懋恢令声。畏天保民。遹观厥成。于皇万年。如日之升。本支绵绵。福祚莫京。 


      　　体干膺历文武圣孝皇帝册文治平四年 

      　　维治平四年岁次丁未。正月庚戌朔。摄太尉具官韩琦与内外文武百寮。诸军将校。藩卫牧伯。郡县长吏。暨藩夷酋长。缁黄耆艾等再拜稽首上言。臣闻天地育万物而不责其报。然飞走之微。必时而有荐者。以知其本也。君德被万＜宀禹＞而不有其名。然百辟之众。必崇而有号者。以献其诚也。故报虽不责荐。而知其本者天必享。名虽不有号。而献其诚者君不违。是以上下之情通。而古今不能以易也。恭惟皇帝陛下自然之性。得尧之仁。不闻而式。绍文之圣。总百行而无不备。探六艺而无不达。粤在宗邸。德充而晦。令闻莫遏。四海系心。譬夫大明将升。光气前发。万目瞻望。不可韬戢。及乎膺受圣托。纂隆皇绪。信默三祀。动谨先法。奉养长乐。孝惟克谐。内严宫闱而细大必修。外正纪纲而颓坠皆举。揽威权以归己。斡神化而独运。下暨鳏寡。悉安其生。至于昆虫。莫不被泽。其九族之睦也。俾先乎知道。其百揆之序也。本精乎任人。若夫延见迩臣。咨访不倦。有虞之好问也。抑损浮费。用度日约。大禹之克俭也。缉熙光明。而德行以显。周成之保邦也。综核名寔。而赏罚必信。汉宣之图治也。并会众美。嗣兴太平。故自舟车所通。日月所照。皆奉顺声教。无敢弗虔。固足以恢四圣之闳休。极百王之盛节者矣。迺者肇禋吉土。始见清庙。祭而受福。庆将逮下。下之报上。安可无述。臣等所以合中外之志。叩阍屡渎。请上丕称。以形容于万一。而陛下持易之谦。执道之契。德贯二仪而不自满。功偕八世而无所矜。冲然弗居。可诏不下。自是舆情郁邑。更相责诮。以为睿圣之烈。赫赫如此。而不能发扬而增大之。是不若飞走知本之着也。今三朝之吉。万玉来会。重译有贡。八音在廷。臣等幸于此时。冀毕前恳。封奏五上。莫匪倾竭。陛下犹敦谕数四。不得已而俞之。夫道济群生、而不言所利。体干也。躬膺大命、而若固有之。膺历也。化成天下。辉光而日新。文也。守在四夷。而兵革不试。武也。日用而百姓不知。圣也。亲宁而万国以欢。孝也。臣等不胜大愿。谨奉玉册玉宝。上尊号曰体干膺历文武圣孝皇帝。伏惟陛下无前之绩。本忘其名。徇众之欲。勉而是诚。斯亦踵祖宗之旧。而慰夷夏之情。惟持其盈。以守其成。寿考万年。以安以荣。臣等诚欢诚抃。顿首顿首。谨言。 


      　　尊号赦 

      　　上尊号讫四京畿内德音治平四年正月 

      　　门下。朕光膺眷命。祇绍萝图。逖惟守位之艰。浩若涉川之广。恭勤矜慎。四载于兹。所幸方隅敉宁。岁时和顺。比屋咸臻于富庶。怀生率底于缉熙。近者王公迩臣。百辟多士。咸扣阍而陈请。屡囊奏以露衷。共以徽名。加于菲质。庞鸿纪号。诚愧于祇承。爱戴倾心。重违于勤请。会兹元朔。图上宝文。阐丕庆于皇家。劭先猷于祖烈。宜推涣泽。俯逮都畿。用伸旷荡之休。以懋丕平之化。四京畿内见禁罪人。限德音到日云云于戏。宅心御极。日慎于政经。覃下均恩。大孚于庆典。咨尔有众。宜体朕怀。 




      ●　　宋大诏令集卷第七 

      　　帝统七 

      　　违豫康复 

      　　微恙谕辅臣手诏天禧四年十二月乙亥 

      　　朕觉微恙发动。四体不得痊和。每念太祖太宗创业艰难。不敢懈怠。忧劳积久。成此疾疢。太子虽至性天赋。而年未及壮。须文武大臣尽忠翊赞。自今后。有要切时政。可召入内都知会议闻奏。内廷有皇后辅佐。庶无忧也。 


      　　康复诸道德音天禧五年正月十□日 

      　　门下。朕荷三宝之纯祐。□二圣之宏基。慈庇万方。宠绥庶类。博文轨而无外。罄小大以咸宜。备申昭报之诚。允集来同之祉。钦崇天道。益励于寅恭。敷畅国经。务臻于嘉靖。克固重熙之业。聿恢至治之风。而朕旰昃弥勤。节宣微爽。斋居涤虑。简政怡神。夙昔以□。保宁如故。属以芳春肇起。品物□萌。眷农事之方兴。矧彝伦之式序。兆人允殖。六府交修。体阴阳之和。所期大顺。□雷雨之动。用洽至仁。应三京及诸道云云于戏。恭己向□。既谐于有裕。宣恩协庆。良表于胥欢。咨尔群伦。当体予意。 


      　　元符三年不豫赦正月十日 

      　　门下。朕以夙兴御朝。数冒寒气。比婴腹疾。未获痊平。载念囹圄之间。不无缧系之久。宜推恩宥。以格善祥。嘉与含生。用臻寿域。于戏。帝王之德。莫大好生。天地之心。寔惟助顺。冀导迎于和气。永孚祐于不图。咨尔多方。咸知朕意。 


      　　康复德音政和元年□月十一日 

      　　门下。朕守积累之宏基。抚盈□之景运。深自抑畏。靡怀宴安。顾万物之得宜。惧一夫之失所。勤劳政治。儆戒几微。□爽节宣。乃为祲沴。旋日勿药。涓辰御朝。神荐康宁。人胥庆悦。丕共三灵之眷。于昭九庙之休。嘉应翕臻。至和充塞。惟纯佑命。岂备福之敢专。以浸黎民。俾湛恩之溥及。应四京云云于戏。视履考祥。永缉熙于纯嘏。发号出令。大敷锡于庶民。咨尔多方。体予至意。 


      　内禅 

      　　宣和传位诏宣和八年十二月二十四日 

      　　朕以不德。获奉宗庙。赖天地之灵。方内乂安。二十有六年。永惟累圣付托之重。夙夜祇惧。靡遑康宁。迺忧勤感疾。虑壅万机。断自朕心。以决大计。皇太子桓。聪明之质。日就月将。孝友温文。闻于天下。主鬯十载。练达政经。宜从春宫。付以社稷。天人之望。非朕敢私。皇太子桓可即皇帝位。凡军国庶务。一听裁决。予当以道君号退居旧宫。予体道为心。释此重负。大器有托。寔所欣然。尚赖文武忠良。同德协心。永底于治。 


      　　遗制 

      　　开宝遗制开宝九年十一月甲寅 

      　　脩短有定期。死生有冥数。圣人达理。古无所逃。朕生长军戎。勤劳邦国。艰难险阻。实备尝之。定天下妖尘。成域中大业。而焦劳成疾。弥留不瘳。言念亲贤。可付后事。皇弟晋王某。天钟睿哲。神授英奇。自列王蕃。愈彰厚德。授以神器。时惟长君。可于柩前即皇帝位。丧制以日易月。皇帝三日听政。十三日小祥。二十七日大祥。诸道节度观察防御团练刺史知州等。并不得辄离任赴阙。闻哀之日。所在军府三日出临释服。其余并委嗣君处分。更赖将相协力。中外同心。共辅乃君。永光丕祚。 


      　　至道遗制至道三年三月癸巳 

      　　朕闻两曜丽天。不能逃亏昃之数。四时成岁。无以逾代谢之期。知冥运之有终。乃达人之大观。朕以凉德。君临万邦。二纪于兹。庶民咸乂。爰从春首。忧劳遘灾。虽药石之载加。奈沉绵而愈剧。以至大渐。弗寤弗兴。皇太子克茂温文。夙彰孝爱。自处前星之位。弥光主鬯之贤。嗣守丕图。必符昌运。宜于柩前即皇帝位。尔其任贤去邪。克遵于往诰。布德施惠。深念于黎民。更赖中外荩臣。文武多士。一心协佐。共致雍熙。诸军赏给。并取嗣君处分。丧纪以日易月。山陵制度。务从俭约。应在外臣寮不得擅离治所。只于本处举哀。于戏。有生必死。品物之大端。送往事居。前哲之明训。克慎洪业。吾无恨焉。 


      　　干兴遗诏 

      　　门下。朕嗣守丕基。君临万寓。惧德弗类。侧身靡宁。业业兢兢。倐逾二纪。幸赖天地之祐。祖宗之灵。符瑞荐臻。边鄙不耸。臻乎至治。无让古先。而寒暑外侵。忧劳内积。遘兹疾疢。屡易炎凉。虽博访良医。遍走群望。逮诸禳禬之法。徒竭精格之诚。弗获寤兴。至于大渐。皇太子某。予之元子。国之储君。仁孝自天。岐嶷成质。爰自正名上嗣。毓德春闱。延企隽髦。尊礼师傅。动遵四术之教。诞扬三善之称。矧穹昊眷怀。寰区系望。付之神器。式协至公。可于柩前即皇帝位。然念方在冲年。适临庶务。保兹皇绪。属于母仪。宜尊皇后为皇太后。淑妃为皇太妃。军国事权兼取皇太后处分。必能祇荷庆灵。奉若成宪。抚重熙之运。副率土之心。更赖佑佐宗工。文武列辟。辅其不逮。惟怀永图。诸军赏给。并取嗣君处分。丧服以日易月。山陵制度。务从俭约。在外群臣止于本处举哀。不得擅离治所。于戏。修短之数。岂物理之能逃。付托之宜。谅舆情之增慰。咨尔中外。体朕至怀。主者施行。 


      　　嘉祐遗制 

      　　朕荷国大统四十有二年。尝惧菲凉。不足以承祖宗之鸿烈。然兵休民靖。底于丕平。顾朕何德以堪之。乃自春已来。积勤爽豫。今至大渐。恐不得负扆以见群臣。皇子某。以天性之爱。朝夕寝门。未始少懈。况聪知明睿。朕素有承嗣之托矣。夫岂不顺天人之望哉。可柩前即皇帝位。皇后以坤仪之尊。左右朕躬。慈仁端顺。闻于天下。宜尊皇后为皇太后。应诸军赏给。并取嗣君处分。丧服以日易月。山陵制度。务从俭约。在外群臣止于本处举哀。不得擅离治所。成服三日而除。应沿边州镇皆以金革从事。不用举哀。于戏。死生之际。惟圣为能达其归。矧天之宝命。不坠于我有邦。更赖文武列辟。辅其不逮。朕何慊焉。咨尔中外。体予至怀。主者施行。 


      　　治平遗制治平四年正月丁巳 

      　　朕蒙先帝之遗休。荷高穹之眷命。获主大器。于兹五年。乐与群公。讲求至治。先身以俭。冀臻四海之富康。励志之勤。未尝一日而暇逸。而忧劳积虑。疾恙踰时。有加无瘳。遂至大渐。皇太子某。睿哲之性。天姿夙成。储两之明。人望攸瞩。可于柩前即皇帝位。尊皇太后为太皇太后。皇后为皇太后。诸军赏给。取嗣君处分。丧服以日易月。山陵制度。务从俭约。在外群臣止于本处举哀。不得擅离治所。成服三日而除。应沿边州镇皆以金革从事。不用举哀。于戏。死生之理。圣哲所同。惟赖宗社之灵。臣邻协德。辅我元子。永康王家。咨尔多方。当体予意。 


      　　元丰遗诏八年三月戊戌 

      　　朕以菲凉。奉承大统。获事宗庙。十有九年。永惟万机。靡敢暇佚。赖天右序。方内乂宁。逮至首春。偶至违豫。病既益进。遂尔弥留。恐不复誓言。以嗣兹志。皇太子某。温文日就。睿智夙成。仁厚孝恭。发于天性。人望攸属。神器所归。可于柩前即皇帝位。然念方在冲年。庶务至广。保兹皇绪。寔繄母仪。皇太后圣哲渊深。慈仁恻隐。辅佐先帝。拥佑朕躬。识达几微。闻于四海。宜尊为太皇太后。皇后为皇太后。德妃朱氏为皇太妃。应军国事。并太皇太后权同处分。依章献明肃皇后故事施行。如向来典礼。有所阙失。命有司更加讨论。诸军赏给。并取嗣君处分。丧服以日易月。山陵制度。务从俭约。在外群臣止于本处举哀。不得擅离治所。成服三日而除。应缘边州镇皆以金革从事。不用举哀。于戏。惟生知死。惟圣人能达其情。托重受遗。惟贤者能致其义。尚赖左右辅弼。文武官师。同寅协恭。永底至治。 


      　　元符遗制 

      　　朕嗣守大业。十有六年。永惟付托之重。夙夜祇惧。靡敢遑宁。赖天之休。方内乂安。蛮夷率服。乃自故冬以来。数冒大寒。浸以成疾。药石弗效。遂至弥留。恐不获嗣言。以诏列位。皇弟端王某。先帝之子。而朕之爱弟也。仁孝恭俭。闻于天下。宜授神器。以昭前人之光。可于柩前即皇帝位。皇太后、皇太妃、保佑朕躬。恩德至厚。凡在礼数。其议所以增崇。以称朕欲报无已之意。方嗣君践祚之初。应军国事。请皇太后权同处分。应诸军赏给。并取嗣君处分。丧服以日易月。山陵制度。务从俭约。在外群臣止于本处举哀。不得擅离治所。成服三日而除。应缘边州镇皆以金革从事。不用举哀。于戏。死生之期。理有必至。宗社之奉。其永无疆。尚赖股肱近臣。中外百辟。协辅王室。底绥万邦。咨尔臣民。咸体朕意。 


      　　谥议上 

      　　太祖谥议 

      　　朕以易名之典。抑惟旧章。所以昭着圣猷。传示来世。流芳垂裕。永永无穷。此百王不易之道也。伏惟大行皇帝禀上圣之姿。君至尊之位。契三灵之眷命。开万世之洪基。应乎天而顺乎人。声为律而身为度。奄宅区宇十有七年。以乃圣乃神之功。守克勤克俭之德。躬决庶务。则日旰忘疲。广览群书。则宵分辍寐。外诫畋游之乐。内无耳目之娱。揭进善之旌。悬敢谏之鼓。解衣推食。悯战士之勤劳。薄赋轻徭。念农人之疾苦。万古皇王之道。平窥于掌握之中。三方僣伪之君。生致于阙廷之下。威加四海。德合二仪。三辰顺而天道无差。兆民康而年谷屡稔。功已成矣。理已定矣。而犹小心恭己。诘旦视朝。既勤倦以劳神。致寒暄而遘厉。马归华岳。方臻偃武之期。龙去鼎湖。遽促上仙之驾。今虔遵旧典。上易尊称。谨案谥法。道德应物曰英。除乱静难曰武。穷神知化曰圣。经纬天地曰文。阴阳不测曰神。功成民用曰德。若乃坐筹决胜。训卒练兵。复吴蜀之土疆。吊交广之生聚。畏天威者不召而至。慕皇风者重译而来。岂不谓之英武乎。又若兴起学校。搜访隐沦。广延儒雅之徒。乐闻俎豆之事。明王圣帝。靡不葺其祠宇。名山大川。靡不奉其禋祀。岂不谓之圣文乎。又若宸谋不测。睿略遐敷。先天而天不违。作事而事无愆。素功侔造化。智识洞元微。万灵归指顾之中。六合入牢笼之内。岂不谓之神德乎。太者表极尊之称。祖者彰开基之德。洪惟清庙。永配昊天。伏请上大行皇帝尊谥为英武圣文神德皇帝。庙号太祖。 


      　　太宗谥议 

      　　臣闻明一合道曰皇。德象天地曰帝。聪明文思。行也。尧舜禹汤。谥也。王者膺图受历。应天顺人。美盛德而试诸难。腾英声而节一惠。生有尊号。终受大名。垂诸简编。如揭日月。伏惟大行皇帝允恭克让。豁达神武。千年诞圣。彤云紫气之祥。五行钟秀。日角龙颜之表。纯孝因心。奉宣祖而尊严父。雍睦悌弟。翊太祖而肇兴王。始者姬室下衰。梁王在位。讴歌狱讼。去周归宋。至于出征。帝亦言迈。三灵改卜百姓与能。陈桥有切谏之言。京邑无敚攘之患。市不易肆。遂登皇极。佐圣之功大也。乃荒鲁邦。乃建元侯。内总熊罴。肃清禁卫。龙潜邸第。晦九五之迹。凤德尹京。洽亿兆之心。洎奄有四海。为天下君。大宝曰位。其命惟新。改元太平。符守文之代。于铄军政。协下武之时。应运之期至也。蕞尔汾晋。结援林胡。逆节乱常。两朝三纪。劳人动众。坚不可拔。帝赫斯怒。定议亲征。矢石齐攻。金汤不守。折铁易于摧枯。渠魁倐已衔璧。与民更始。惠如春阳。本封晋王。终定厥土。受天之命光也。漳泉入觐。混同文轨。杭越献地。一统寰区。无思不服。无远弗届。占城于阗之封。大食宾同之国。献琛奉贽。岁无虚月。白鹦紫鹊之异。神麟丹凤之灵。嘉禾连理。史不绝书。中孚之信及也。经纬天地。克定祸乱。政之大者必躬亲之。高台讲武。临轩选士。英儒赡文之鸿博。骨腾肉飞之杰俊。天下英雄。落吾彀中。升之峻级。待以清华。不数十年有登廊庙而定疆场者。知臣之鉴精也。幽有鬼神。明有礼乐。坠典聿脩。无文咸秩。五展南郊之仪。一议东封之礼。籍田劝农。御楼肆赦。释老之教。崇奉为先。名山大川。灵迹胜境。仁祠仙宇。经之营之。致恭之诚广也。求贤审官。化民成俗。为政以德。惟刑恤哉。置详刑之曹。下考课之令。菅蒯不弃。泾渭分流。时无遗才。吏皆守法。兴废继绝。矜孤赈寡。视民如子。使无蹈乎水旱。思艰食为忧。遐幽在念。吁天无所。增加使额。勤恤人隐。纳隍之言远也。俯仰山谷。详延隐沦。修史氏之职。改班秩之称。着治化之书。贞观之风也。纪仙山之石。开元之事也。弧矢以威天下。善射通神。药石以救齐人。仙方填委。乐正雅颂。无相夺伦。幸太学以谈经。召儒臣而侍读。卑宫室、则斵雕为朴。减尊称、则法天崇道。开理检以登闻。升便殿而崇政。立储定社稷之本。清心希天庭之妙。治世之规备也。在宥天下。二十有二年。王泽深矣。机务详矣。臣下之归尊至矣。黎甿之受赐多矣。越书契以无伦。尽帝王之能事。还淳反古。如指诸掌。泥金检玉。方卜近期。而鼎成龙至。圣驾上仙。万方缟素。九成遏密。下臣奉诏。拟议徽烈。丕扬耿光。追惟古始。巢燧之际。载籍未备。炎黄已还。声明有章。若乃兼商周之质文。总汉唐之雄盛。乃圣乃神。乃武乃文。叙全功与令德。实映后而辉前也。旁稽礼文。恭案谥典。应变无方。不疾而速。得不谓之神乎。施为于民。裁成万物。得不谓之圣乎。万邦为宪。帝德广运。得不谓之文乎。保大定功。奄有九域。得不谓之武乎。夫法太初前志。谓太上立德。以宗礼经。有宗祀配天。惟千龄应运之君。为百代不迁之主。请上尊谥曰神功圣德文武皇帝。庙号太宗。 




      ●　　宋大诏令集卷第八 

      　　帝统八 

      　　谥议下 

      　　真宗谥议 

      　　伏以古之王者。申节惠之文。举易名之典。取法于天地。陈礼于郊庙。盖所以褒劝成德。彰示方来。着为令猷。历代不易者也。伏惟大行皇帝诞膺基命。祇嗣宝图。席二后之庆晖。接五精之正统。业隆富有。德茂□孚。端绣扆以向明。偃雕戈而下武。四鄙清定。九区率顺。面内之夷钦向。充庭之贡狎至。丰泽流丽。载谣洋溢。孰远而弗达。胡微而弗浸。仍岁大熟。方内大宁。协百志以咸熙。总万机而惟允。励精以思道。广听而博纳。刑罚止息。品汇阜滋。刑忠利以宣猷。涣文明而施化。家兴礼让。俗跻仁寿。无爽物性。勤恤民隐。祇遹成宪。克务在宽。居无自我之规。动叶用中之道。乃至慎选列辟。体貌皇僚。畴咨蹇谔之臣。以箴主阙。浚发丁宁之札。以重农本。下民之言好问。声色之娱不迩。九功灼叙。百吏肃谨。讲求礼式。修明宪度。政体以之毕举。时俗以之于变。絜诚而致祀。钦容以事天。举必率于齐蠲。奉必资于崇宠。精专祇戒。翕习示祥。天人之际已交。帝王之制兼劭。旋荷昭回之鉴。荐膺奥秘之锡。示先期于路寝。接珍御于紫闱。丕昭濯濯之灵。恍悟绵绵之绪。博观品列。诞告方国。均同于纯贶。载严于崇报。隆神丽之靖宇。范端邛之晬豫。纪节物于令甲。总使职于台宰。阐绎集虚之道。奉延御辨之游。茂讲景仪。专致精意。聿询夏谚。载事虞巡。祇建天家之封。亲款后皇之祀。金庭顺拜。缅尊于道荫。旻坛荐类。式报于春禖。震耀采章之容。纷纶符瑞之富。且夫修明典则。祇祓燔狸。必归美于祖宗。祈褫于兆庶。然后发涣汗之号。建尊显之称。昭祲盛之威容。腾英茂之声烈。繇是振章天之藻翰。纪镂石之信辞。钟律均和。黼黻交丽。逮星灰之屡改。积缇缃而弥广。矧乃中禁之地。侔于上帝之府。金楹丛倚。钿轴相鲜。迈炎汉之好文。盛开元之致治。朝廷无事。皇家多欢。处帝所之秘深。叶真风之冲漠。希微致用。睟穆居尊。体广运于干元。保久视于教父。齐皇极以敷训。示太素以御民。固以守丕业于盈成。致怀生于茂遂。岂图时有浸沴。疾生腠理。欻凭玉以大渐。遽脱屣而上仙。冢宰导乎遗音。天下瞻乎晏出。所以三灵愤惨。万国号慕。穆卜惟吉。同轨赴辰。列哀仗以绮城。引龙辒于御道。虔遵礼典。上易徽称。谨按谥法。经纬天地曰文。无幽不察曰明。法度明大曰章。通达先知曰圣。生善行德曰元。慈惠爱亲曰孝。文以化成。明以临照。章以垂宪。圣以广运。元以法天。孝以述志。惟治也本乎至道。惟德也所以称宗。则法旧史之明文。为来叶之懿范者。盖天之所命矣。请上大行皇帝尊谥曰文明章圣元孝皇帝。庙号真宗。 


      　　仁宗谥议 

      　　臣闻元精磅礴。济万物而不昭其迹者。荐名曰天。至道汪洋。泽万世而不有其功者。定议于帝。伏思自古帝王。膺太名。号大行。使金声而玉振之。以绍乎无穷之闻者。帝莫盛于尧舜。王莫盛于禹汤也。盖易名之典。下不得诔上。古者将为至尊之谥。必质于郊。然后定之。所以推天下之至公。虽天子不得以自专也。洪惟大行皇帝躬上圣之质。承累圣之绪。流大汉之岂弟。承放勋之钦明也。包富有之业、而能守以约。揽泰定之基而弗恃以安。固尝邈然驰视其未刑。俛然积思所不及。谓天命之匪易。乃严心戒惧。以答灵心之顾。谓民怀之靡常。乃函容照物。以陶善类之归。知括万虑而不可赜。恩隆四垠而不可形。如两仪之无不焘载。如三辰之无不临照。于时修废官。继绝世。礼高年。勤力穑。减常赋。却末游。虚己以遇豪俊之材。降志以从忠直之谏。振立赏罚而权衡之。章明典礼而黼黻之。宥恕刑狱而涤荡之。惠安困穷而衣食之。人情莫不欲逸。爱人力而不劳。人情莫不欲寿。辅其生而不伤。群公庶尹。罔不交孚。相与谋王之朝。殊邻绝区。罔弗亿宁。相与慕王之境。父父子子。兄兄弟弟。罔弗祗顺。相与立王之途。仁政之施。沛然其若是莫之能御也。矧复耕籍于千亩之田。祫祭乎先王之庙。报天之诚笃。则八奠于圜丘。严父之志尽。则再侑于明堂。宗室既蕃。则广诸分玉之爱。邦统未昭。则豫有主鬯之属。下议乐之诏。以考钟石之和。置写书之官。以缀经坟之学。迩英敷席。图讲艺也。凝机被宇。资味道也。藻思粹发。穷圣作也飞毫洒落。肆天纵也。知声色之靡伐于德义。于是乎屏燕饮之娱。知雉兔之获殚于精神。于是乎绝盘游之欲。念织组之勤。则却服御之华。念土木之费。则损宫室之丽。西羌阻命。不欲久戍劳师。而遂纳玉关之誓。南蜑肆奸。不欲深入薄寇。而自致藁街之戮。时则有踰沙轶漠卓荦之贡委。应图合课沕潏之瑞丛。四十二年于兹。可谓海内大治矣。窃迹羲皇之前。夐乎莫索其详。自诗书之载。揆厥所元。暨乎攸卒。未有如兹之盛者也。方将勒鸿休。受永佑。岂图神机忽厌。邦衅上延。仙鼎已成。不返荆山之御。玉衣虽在。空陈渭水之游。嘉原既新。同轨毕至。下华盖于北极。引龙輴之西巡。此万国之所以摧心。三灵为之变色。有司由是饬旧典。□丕称。皇哉铄乎。几有以绥王灵而炳帝烈也。谨按谥法。一民无为曰神。经天纬地曰文。通达先知曰圣。保大定功曰武。照临四方曰明。慈德爱亲曰孝。若乃群生啿啿。鼓之舞之。不知至化之所自然。非至神乎。制礼作乐。际天接地。焕乎而大备。非至文乎。惟宗庙之奉。实发先识。以建大本。非至圣乎。戴白之老。不知兵革之警。非至武乎。遐方荒昧之情。格于聪明而无所遗。非至明乎。敦叙九族。以述奉祖先之志。非至孝乎。粤自庙号之建尚矣。惟其历古圣贤之君。莫不极其所以尊明盛德之称。又或至于代相袭之。夫仁者圣人之盛德。岂独未有以当之耶。抑当时鸿儒鉅学。乃略于稽求。将天之所启。期以克配大行之庙乎。诗云。维天之命。于穆不已。此之谓矣。惟功以创业为祖。德以守成为宗。皆尊尊之大义也。大行皇帝尊谥宜天锡之曰神文圣武明孝皇帝。庙号曰仁宗。 


      　　英宗谥议 

      　　臣闻惟天为大。在形器而已分。惟君为尊。抑德名而后显。皇坟帝典。玉板金函。勒鸿垂休。略见方策。我宋受命。以作神主。乃武乃文。克明克类。故七世之庙。可以观德。三灵之心。怀于有仁。保定之眷。永锡景祚。淳耀之烈。爰集治平。恭惟大行皇帝浚哲应期。泰清抚运。体干元之刚健。涵阳精之光铄。粤初清明在躬。隐而未见。则惟尊德性而道问学。致广大而极渊微。储思养正、而圣功内充。处谦自牧、而物情已服。仁宗皇帝深烛天意。知人神之依。曰惟汝贤。授之宗器。乃怀抑畏。坚避历年。不易乎世。无然歆羡。至诚达节。天下莫际其量。文言曰。确乎其不可拔。潜龙也。历数讴谣。谅非人事。遂膺图箓。正位凝命。景至而冬夏应。气动而风云从。震声而离明。巽齐而兑说。既已保富有之业。席嘉靖之治。敕天之命。严恭励翼。率时昭考之道。祇奉慈仪之尊。肇禋圜丘。诚志内尽。登祼清庙。孝思惟则。君道王体。大本举矣。若乃励精庶政。收采群策。朝以听决。至于中昃。夕而访览。迨于乙夜。稽考典刑。综核名实。谨宪度。振纲律。中庸所谓审问慎思。笃行固守。其自致也悉矣。惟其体貌丞弼。优遇耆老。辨章才品。慎重名器。虚怀以待俊德。前席以尽嘉言。纳用不专于亲近。眷接无间于疎逖。推择髦秀。以充册府。增置学官。以训宗胄。惟日孜孜。每怀靡及。喜老氏之清净。则乐行其道。贵大易之简易。而尝以为言。故无有作好。用敦乎俭。器服才具。玩好不设。未尝致意于观于逸。于游于田。宫室苑囿无所增饰。左右嫔御无一名号。爵罔及于私昵。恩无假于近习。夙戒戚里。微濯龙车马之盛。裁省主第。无堂邑山林之侈。身先处厚。以示四方。此皆治古之盛事。哲主之懿铄。得其一二。足以垂光载籍。宣昭义问。矧翕受敷施。广大悉备。兹士民之所目见。天下之所共闻者矣。至于宽仁温厚。煦然若春阳之布和。庄毅明察。凛然若秋霜之肃物。其稽古也。多识前言往行。其御今也。有以极深研几。而犹罢朝则敷经于外阁。退食则开帙于内殿。惇序宗属。抚怀戎狄。钦恤刑辟。蠲薄赋繇。惠养鳏独。赈恤乏绝。凡曰仁政。不忘寤寐。傥若日月得天而能久照。四时更化而能久成。于万斯年。永绥寿恺。则雄才大略足以弥纶于高厚。丰功远烈足以辉掩于往初。以此积德。则三代不必企也。以此立威。则四夷不足攘也。上仪壮观。遗风茂实。奇伟倜傥。竹帛不可殚纪。爰厌世之已早。遽乘云而上宾。植璧于坛。顾金縢之靡兆。遗弓在地。怅龙驭之莫攀。因山已穹。同轨斯会。爰饬旧典。申诏近臣。参考历代之法。崇荐对天之号。谨按谥法。圣能法天曰宪。经天纬地曰文。刚德克就曰肃。保大定功曰武。重光奠丽曰宣。尊仁安义曰孝。若夫惟天聪明。惟圣攸法。惟臣钦率。惟民从乂。兹所以为宪。典常是师。俊民用章。乂用明。以化成天下。兹所以为文。以义制事。以礼制心。王道正直。罔失法度。兹所以为肃。董正治官。威怀并设。六服八表。靡不承德。兹所以为武。丕显哉皇祖之谟。丕承哉三宗之烈。缉熙景训。垂裕后昆。兹所以为宣。持盈保成。夤恭戒惧。顾諟明命。克昌统业。兹所以为孝。孔子曰。道之行也与。三代之英。某未之逮也。而有志焉。盖禹汤文武。三代之英者。惟德有以当之。不在乎禹汤文武专其美也。是故继韶夏。建鸿名。必本诸事业。质诸公论。考诸先圣而不谬。垂之万世而不疑。则可以昭告于郊。锡命于帝。宗庙享之。子孙保之。言而可为天下信。着而可为后王法。盖诗书所存。断自唐虞以下。所以发扬盛德。诏于无穷者用此。大行皇帝尊谥。宜天锡之曰宪文肃武宣孝皇帝。庙曰英宗。 


      　　神宗谥议 

      　　伏以生而不有。为而不恃。澹然无极。而不可强名者。天也。感而后通。迫而后应。化育万物。而不可为象者。帝也。夫人君之德□天。如此则可以配神明。享天地。小大精粗。无乎不在。尚何俟于外之文哉。然为之臣子者。必列大功。纪大行。继韶夏。崇号谥。刻之玉册。藏之金匮。历之春秋。垂之后世。岂特贻观者之耳目也。盖所以扬祖宗对天之闳休。成万世无疆之大业。其事岂小补哉。然下不得以诔上。古之道也。惟天子制谥于南郊。以明受之于天。不敢专也。故周官太史。汉官大行。寔掌其事。其历世莫之敢已。恭惟大行皇帝天启上圣。人与成能。其英伟之识。高明之学。微妙之德。隽杰之功。卓乎不可名象也。然非建显号。施尊名。则何以加施于万物之上。充塞于天地之间。以与尧舜文武比隆。而传示无极哉。惟王者之迹熄久矣。绵绵延延。至于五代。四方遂分裂不合。圣人之道。浸以微灭。至宋受命。真人出。乃能合天下于一。圣子神孙。继继承承。缉礼典。协音乐。定制度。一轨量。正刑辟。招儒学之士。阐仁义之涂。然后先王之道。弛而复张。郁而复发。而天下之治。几于三代。及大行践阼。超然远览。垂意当世。旻天之所以付予有宋者。既全安盛大如彼。而祖宗之积累德业。□丰融显懿如此。苟不能继志述事。以底□极治。则何以称神灵之心哉。虽然。天下之治。必以三王五帝为法。若秦汉以下。局促狭隘。纷纠钩裂。盖不足论也。□是咨诹诸儒。若稽古昔。协礼文。正法度。以庠序造士。以经术取人。以法理核吏。以水土理财。以舍役息民。以考试任子。以六典正官。以品式驭用。以清议驭俗。罢兼并。抑末作。以一民之业。绌浮淫。务功寔。以致民之治。为之师表。以教其不及。为之医药。以救其夭死。为之政以糺其偷堕。为之刑以禁其暴傲。同度量以一之。正历纪以齐之。昭文章比象以示之。为等级度数以穆之。夫合祖宗。立原庙。隆至孝也。定郊祀。□一天。缉上仪也。祀明堂。脩定配。正大典也。考金石。协声律。复雅乐也。刺六经。绌百家。扶道术也。决万机之务也。逾□日□。掌四方之奏也。至于夜艾。其拔士也。用其所长而弃其所短。其推赏也。纪人之功而忘人之过。尊宠儒术。驾驭豪英。所以为天下兴利除害。变法易政。以成大功者。岂止数十而已哉。故十九年间。表里晏然。德泽洋溢。蠭涌泉源。云布雾散。符瑞应期。间见层出。俶傥穷变。若夫守谦抑。却徽号。尚敦朴。去侈靡。内则繇安车辇道。以致天下之养。外则合同宗远属。以章天下之睦。念英考之烈也。则抱终身之忧戚而致其慕。念光献之慈也。则谨四时之祭而极其哀。罢彻畋游之乐。慎节燕私之娱。其道问学也。足以并包经术。绵络天地。其纵神藻也。足以黼黻云汉。陶镕典谟。荀卿曰。欲观圣人之迹。则于其粲然者矣。矧复审计策。奋威武。饬边备。正马法。实府库。利器械。广仓庾。谨平籴。以兵法授诸将。以什伍教人民。诛奔军叛师以作士气。推高爵厚禄以劝有功。其所规恢万世之策。可谓雄深而博厚矣。然而睿圣之心。乃在于安强中国。制胜无形。而不以黩武事。夸远略为务。故遣使旁午。婉辞饬币。以固北敌之好。而息边甿之劳。出师征诛。正名问罪。以□□亟夏人之患。而无过时之役。是以三垂晏然。兵寝不用。大化神明。恩施浃洽。与夫劳师远攻。快心于□望之北。倾国殚货。以鳞介易我衣裳者。岂可同日而论哉。惜乎大业未究。荆山鼎成。遽凭玉几。道扬末命。此四海所以殒心。群臣所以泣血。乃相与稽旧章。图徽称。以表里诗书。而与天地相终始也。谨按谥法。道德应物曰英。经纬天地曰文乘德尊业曰烈。保大定功曰武。穷神知化曰圣。继志述事曰孝。夫乂用三德。以应万邦。非至英乎。缀礼缉乐。陶冶群生。非至文乎。藏用以为神。显设以为业。非至烈乎。不怒而威。不杀而服。非至武乎。嗣天制作。民莫得名。非至圣乎。继述前烈。慈惠爱亲。非至孝乎。皇皇乎真丕天之大律。王者之绝业。惟备道全美者。乃能与于此。粤庙号之建久矣。其间圣贤之君作。而应天下之治者多矣。然未有以神为号者。抑神也者。妙万物以为言、而难其称欤。抑天之所启、以配大行之庙乎。书载益称尧德。曰乃圣乃神。乃武乃文。盖圣神所以立道。文武所以立事也。大行皇帝尊谥。自天锡之曰英文烈武圣孝皇帝。庙曰神宗。 


      　　哲宗谥议 

      　　臣闻道有常道。名有常名。道无乎不在。而名未始有极。此道与名之常也。古之圣人。得道之常。以入于有。即其应物之迹。而名随焉。虽所称异号。而道之所谓常名者。固存乎其中矣。恭惟大行皇帝以天纵之圣。承百年积累之业。越在幼冲。履帝之位。若固有之。体道以为德。故寂然不动。有以见天下之赜。明而用晦。盖不言者九年。及南面而听天下。疏观万物。泛应曲当。其辟也开而天。其阖也渊而深。虽左右之人。莫察其喜怒之色。临下以简。制物以静。可谓盛德之至。无得而名言矣。然臣考之前载。质诸先王。柔内直外谓之钦。经天纬地谓之文。思以作圣谓之睿。戡定祸乱谓之武。无小不见谓之昭。继志述事谓之孝。于是窃迹盛德大业。着于事为。而可以形容者。条列而拟象之。盖外温恭而内允塞。敬天之威。遇灾而惧。顺帝之则。小心翼翼。动容周旋。必中于礼。望之如天之高不可度。就之如日之温而可爱。可谓钦矣。沉潜刚克。高明柔克。错综日跻其用。尊敬儒学。以缉熙于光明。罢黜章句之小道。发六艺之科指。可谓文矣。致虚以为明。致一以为思。思而后言。言简而切。迫而后动。动而不舍。扩而充之。至于大而能化之圣。可谓睿矣。不令而威。不严而肃。偏师裨将。授以成筭。乘边出塞。不顿一戟。开疆辟地。列障置守。羌人扶服而请罪。陇右稽颡而乞降。可谓武矣。吉之先见。独观乎昭旷之原。允听万事。而不惑于是非。取舍之际。富善人。敦有德。或自一言而知。难任人。堲谗说。或由一见而察。光被四表。不遗微小。可谓昭矣。遹骏其声。丕承其烈。悼法度之板荡。则当宁太息。愤奸罔之诬言□比。则敛容出涕。政无小大。追复之。不夺于浮言。不移于异议。熙宁元丰之政。复行于今日。可谓孝矣。十有六年。海内乂安。百姓蒙福。天地协应。奸宄不作。神宝自至。祥光烛天。时和岁丰。物无疵疠。遐荒幽远。毡裘毳服左衽之俗。莫不面内来臣。方慨然以有为。以追迹三代之隆。志未就而上宾。此万国所以摧心。三灵为之变色。虽殚天下之美。固不足以名。而百辟卿士。斋心涤虑。合天下之心。即南郊之阳。以请命于上帝。乃按谥法。威仪悉备曰钦。道德博闻曰文。家方盖平曰睿。辟境斥土曰武。圣敬日跻曰昭。继志述事曰孝。口是众德。以为之名。垂示后世。于是为称。然古之王天下者。祖有功而宗有德。德之可宗者。莫大乎哲。昔之称尧曰知人则哲。称舜曰浚哲文明。称成汤至于帝乙。曰经德秉哲。称文王至于武王。曰世有哲王。窃考大行皇帝运量酬酢。万世可得而宗者。哲也。盖帝之所难。而王之所由兴。非天下之至明。其孰能与于此。大行皇帝尊谥。宜自天锡之曰钦明睿武昭孝皇帝。庙曰哲宗。 



      ●　　宋大诏令集卷第九 

      　　帝统九 

      　　谥册 

      　　太祖谥册 

      　　维太平兴国二年岁次丁丑。三月壬戌朔。十八日己卯。哀弟嗣皇帝臣某谨再拜稽首上言曰。伏以膺图受命。千年肇启于洪基。表行称功。万世永扬于茂实。□哲王之懿号。乃历代之通规。敢凭稽古之文。虔举易名之典。伏惟大行皇帝量包四海。道冠百王。顷事周朝。实当大任。貔虎内权于万旅。干戈外奉于四征。专战伐而立功勋。历艰难而创皇业。三灵眷命。兆庶乐推。既应天以顺人。乃变家而为国。自临大宝。光宅中区。端拱九重。留心万务。向明而治。惟道是求。公车征草泽之贤。束帛聘邱园之秀。勤恤民隐。澄清化源。秣马厉兵。陈师鞠旅。偏将南征而湘中定。灵旗西指而剑外降。岭表金陵。相继面缚。削平区宇。混一车书。万物于是由庚。二仪以之贞观。然乃无为而治。让德于天。四登圜坛。告类上帝。神功圣德。冠绝古今。方修检玉之仪。遽趣上仙之驾。诉穹旻而靡及。痛弓剑以俄遗。因山之陵寝既成。陟冈之孺慕何已。臣虔遵顾命。俾奉宗祧。徒知怀翼翼之心。何以继安安之化。爰征旧典。奉上尊称。谨遣摄太尉、皇弟、协谋同德守正保顺功臣、开府仪同三司、检校太尉、兼中书令、行开封尹、兼归德管内河堤等使、上柱国、食邑五千五百户、食实封一千七百户、齐王廷美。奉宝册。上尊谥曰英武圣文神德皇帝。庙号太祖。伏惟俯鉴至诚。允膺盛礼。陵迁谷变。长垂不朽之名。地久天长。永福无疆之祚。 


      　　太宗谥册 

      　　惟至道三年岁次丁酉。八月癸巳朔。二十八日庚申。哀子嗣皇帝臣某谨再拜稽首言。臣闻天地之大莫能形容。圣神之功无所拟议。然而圆方之象。必取于强名。尧舜之称。盖从乎节惠。伏惟大行皇帝承天位极。执象临人。其生也感大电之精。其出也应真人之运。声身为律度。道德作藩篱。若日月之明。无幽不烛。如江海之量。无大不容。爰自历数在躬。大横叶繇。旧疆来复。尽有江吴。戎辂亲征。旅平汾晋。皆出于睿断。运以圣谋。系象不能赜其微。鬼神不能窥其奥。视宇宙于掌握。得英雄于彀中。宅诸夏以制四维。坐明堂而觐群后。髽首贯胸之类。接武于藁街。景星甘露之祥。叠书于册府。在宥天下。二十二年。当是时也。灵台偃伯。象阙悬书。瓯脱弛禁。县道率化。物无疵疠。岁有顺成。积粟腐于太仓。丰财溢乎内帑。材官剑客。皆六郡之豪。分阃登坛。尽万人之敌。自历代以来。未有若斯之盛者。于是赐民酺饮。展礼借田。被衮冕于泰坛。躬俎豆于清庙。幸成均而视学。屡睹横经。纪延阁以垂文。尝缅睿思。若乃生知多艺。天纵聪明。洒草隶之华。得琴棋之绝。擅弧矢之妙。洞元释之微。皆作世模楷。出人意表。岂力学之攸及。寔振古之未闻。大哉邈乎。不可得而论也。然犹日慎一日。虽休勿休。温颜以尽下情。虚己以延谠议。一夫不获。纳隍之虑每深。万邦有罪。在予之责尤切。至若省去徽号。汉后之不言圣也。杜绝田猎。元元之虑发狂也。屏藻丹之饰。夏禹之卑宫也。念黄沙之枉。成汤之祝网也。有一于此。犹谓之圣。况兼是数者乎。方将鸣鸾东夏。检玉介邱。而天祸忽临。仙驾长往。群臣咽绝。愿赎以身。百姓哀穷。如畏厥考。顾惟寡昧。虔奉丕图。荒疚哀迷。惧不克荷。今因山甫毕。同轨咸臻。敢荐大名。爰稽载籍。询博士礼官之公议。叶宰衡庶尹之舆情。定谥于南郊。得请于上帝。谨遣摄太尉、右仆射、兼门下侍郎平章事臣吕端。奉宝册。上尊谥曰神功圣德文武皇帝。庙号太宗。恭惟圣灵。诞膺茂典。锡兹纯嘏。俾盛业之无疆。播厥鸿休。垂永代而不朽。呜唿哀哉。 


      　　真宗谥册 

      　　维干兴元年岁次壬戌。九月戊辰朔。六日癸酉。哀子嗣皇帝臣某谨再拜稽首上言曰。夫谥以行成。号以功显。法日而明者。盖德之甚盛。称天以诔者。惟名之至公。三五以还。何莫由斯道也。伏惟大行皇帝禀上圣之资。袭累仁之祚。缉熙嘉靖。丕冒统一。□成覆露。踰于二纪。昔者以维城之固。膺主器之重。班政□室。始基风化。缵戎在宥。昭前善继。清明独运。禺邛博临。□几而众志熙。定心而万物服。奉养长乐。极纯至之性。协比九宗。隆敦睦之教。有陶唐之恭让。同姬王之抑畏。惨怛忠利本于好生。焦劳敏给未尝自满。豁大度以含垢。询善言而堲谗。勤轸幽隐。宝行俭朴。重纠刑之任。谨劭农之制。罚不滥而人趋本矣。广荐能之路。严较材之式。官无邪而朝多士矣。述教条以勖郡国之吏。褒简策以缉君臣之训。倬天章以成宪。炳人文而化下。绎治古之闳论。叙彝伦于大中。物则昭明。政俗纯固。曩以疆事犹警。武节方耀。亲巡河右。启和戎之利。怀柔西鄙。纳保塞之款。二边宁晏。五刃销戢。民用休息。物皆茂遂。职贡填于夷邸。欢谣溢于农畔。祗谒园陵。孝达乎神明。罢去羽猎。仁及乎飞走。諴和交感。休嘉震动。宝图申锡。诞恢于景命。飈游胥接。逖知于遐胄。讲崇报之则。振希阔之仪。勒成岱宗。答礼脽上。帝群岳。祠仙李。筑宫于神隩。荐册乎霄极。馨香斋栗。百神以修。钦翼静悫。万祥见表。休烈浃洽。德泽鸿鬯。然犹处谦而归勋不有。禔福而俾人大赉。絜元枢之至妙。穆道风于无外。巍巍端拱。称首百王。遽厌黄屋之勤。奄从白云之举。函夏摧陨。攀号靡及。顾兹眇质。获嗣丕构。哀穷迷愦。惧忝贻法。方中既启。同轨赴期。考尊名节惠之文。合群公庶尹之议。虔遵古训。敢扬懿铄。谨遣摄太尉、推忠协谋同德守正佐理功臣、开府仪同三司、守司徒、兼侍中、充玉清昭应宫使、昭文馆大学士、监修国史、上柱国、魏国公、食邑九千七百户、食实封三千六百户臣冯拯。奉玉宝玉册。上尊谥曰文明章圣元孝皇帝。庙曰真宗。恭惟在天降鉴。昭膺茂典。锡祉流庆。与运无极。呜唿哀哉。 


      　　仁宗谥册 

      　　维嘉祐八年岁次癸卯。九月戊戌朔。二十日丁巳。嗣皇帝臣某谨再拜稽首言曰。臣闻名以宾实。谥以表行。先王之通宪也。伏羲氏躬法象。正五行。故首太皞之称。有熊氏建中和。存万世。故冠黄轩之号。彰大圣烈。义莫此先。恭惟大行皇帝粹天之武。纯地之文。缵祖之道。继昭之德。惨怛忠利。有唐尧之至仁。沉深宽博。有汉高之大度。身先敦朴。有夏王之克俭。己自抑畏。有高宗之无逸。昔在潜隐。早彰于睿闻。载登元良。益储于群望。天禧之年。永定倦勤。是资监辅。乃总机务。九域奠枕而晏谥。四表覆盂而安乂。人君之量。已表于冲年矣。及嗣宅大统。绍宣圣职。以大功驭群品。以大定域群生。以四海食宗庙。以天下养文母。于时遐迩砥砺。风化景开。宾迺老臣。斥去凶党。赏不失劳而忠义劝。罚不遗近而权幸詟。若乃旌用谠直。开纳谏诤。增言职之选。广所未闻。复制策之举。询及在下。士得尽忠矣。播刑之迪。所尚在宽。闲临便坐。亲虑系囚。申警攸司。增设科法。人以不冤矣。封先代之后。录功臣之世。民化而归厚矣。察贡士之行。裁入流之冗。官修而无邪矣。矧复逮亲邸以合族。幸学宫而尊教。杜斜封之启宠。禁私谒之败公。放后宫之御。以遂物情。发少府之藏。以广平籴。致田廪以活艰食。赐爵币以礼高年。采山抵禁。论者日报。故弛之以惠下。铸钱乱币。刑者岁积。故平之以利俗。加以戢兵而时动。得武之善经。当夏戎之不恭也。谋臣献濯征之议。犹念暴师于外。卒勤款塞之请。侬寇之背叛也。上将建荡平之策。犹虑勤人于远。遂止深入之伐。自是二方之寇。冠带而入朝。百越之长。梯航而请命。其御戎怀远之术。保邦息民之利长矣。至于明号令。信言动。远声色。屏佞任。迩英岁启。惟讲学之接。观文燕居。必坟史之究。穷礼乐书射之蕴。洞阴阳图纬之奥。斯又天纵神悟。上圣之兼得也。故能统一海内。四十有二年。熙缉光明。达于上下。三辰顺轨。群瑞昭锡。九荐阳祉。皆上帝之显临。再类合宫。极圣人之能事矣。方当归勋祖考。谢德穹厚。大庭特室。垂拱无为。不图邦祸。奄弃宸极。三灵变景。万类摧心。顾惟菲质。获承丕绪。穷哀荒迷。惧弗克嗣。今考筮迪吉。因山有日。爰稽节惠之法。虔讲至郊之文。丕承监观。以易称谓。谨遣摄太尉、推忠协谋同德守正佐理功臣、开府仪同三司、行门下侍郎、兼兵部尚书、同中书门下平章事、昭文馆大学士、监修国史、兼绎经润文使、上柱国、卫国公、食邑九千七百户、食实封二千四百户韩琦。奉宝册。上尊谥曰神文圣武明孝皇帝。庙号仁宗。伏惟睿灵昭格。允膺大典。锡祚流庆。与运无极。呜唿哀哉。 


      　　英宗谥册 

      　　维治平四年岁次丁未。七月丁丑朔。十六日壬辰。哀子嗣皇帝臣某谨再拜稽首言曰。臣闻号者。功之表。谥者。行之迹。王者则天以为大。非号无以立隆。法日以为明。非谥无以垂远。故要之于终。拟而后言。以诏乎无穷之间者。易名之谓也。眇觌前圣。率循兹范。则我昭考之光烈。其不可阙也。恭惟大行皇帝浚哲自天。绍熙有宋。得一而清明奋。用九而刚健至。粤自毓德藩房。齿学庠序。不释卷以究先王之道。不窥牖而知天下之事。此高宗之宅河朔也。仁宗皇帝雅知兴世之量。遂定主器之托。谦巩弗嗣。控愬历年。终迫人神之望。勉徇社禝之计。此汉文之逊代邸也。及夫绍天纂历。正位凝命。不遍览六合而视已明。不遍视八荒而聪已达。综览万务、而指诸其掌。役用众智、而断之以独。岁未再闰。表里禔福。洋洋乎圣谟神化。不可度已。若乃荷仁庙付畀之重。尽志乎三年之丧。思慈寿鞠育之深。竭诚乎四海之养。肇禋乎郊、而万灵秩。始祼在庙、而八室顾。孝格于人祇矣。立严以救政宽。故道克无弊。循名以核吏理。故下皆儆职。发廪赡岁、而流冗悉沾。除籍蠲负、而系缧一空。泽深于黔细矣。至于好问不倦。纳谏无壅。日临经幕。以御讲训。间开别殿。延访侍从。其用人也。拔于未显。其求贤也。常若不及。广宗子之学。亲同姓也。增策府之员。罗遗俊也。籍兵于畎亩。复古教也。取才于跅弛。明驭术也。矧复敦朴以率俭。勤瑟以训恭。后宫无职御之授。外家无封爵之过。舆马之迹。不涉于苑囿。钟鼓之音。不流于俎席。然犹□□抑畏。退托不逮。日昃而听理。夜分而程奏。五上徽称。□抑而未俞。再诏庶位。直言而箴阙。于斯之时。宪度清旷。品式明备。文武各致其用。农工不夺其力。北有悍敌。款附而□□。西有黠羌。文告而伏罪。何其德之隆、治之盛欤。夫惟创业之□固劳。守成之功易怠。今乘大□、而虑益深。御丕平、而精益勉。虽商言武丁。周云成康。亦未有纯风之可拟也。宜夫天锡永命。以闳阐我祖宗之统业。而夏后勤德。忘于劳身。文王忧民。讫至损寿。遽弃天人之宝。上从飈欻之驾。三辰雾惨。兆姓血泣。肆及凉菲。获奉宝训。哀穷荒感。惧弗克承。因山戒期。同轨毕至。一二乡老。洎百工庶尹。相与节大惠。稽旧章。谒款于郊。得请于帝。仰谋称谓。以对光铄。谨遣摄太尉具官韩琦。奉宝册。上尊谥曰宪文肃武宣孝皇帝。庙曰英宗。伏惟睿灵在天。昭鉴逮下。膺是典礼。永祚来叶。呜唿哀哉。 


      　　神宗谥册九月己亥 

      　　维元丰八年岁次乙丑。九月壬辰朔。八日己亥。哀子嗣皇帝臣某。谨再拜稽首言曰。臣闻大象无形。孰窥于奥妙。至人无己。理绝于称谓。然而万物并作。道亦强为之名。兆姓乐推。号焉以表其德。自书契所载。帝皇相因。有见于今。率由斯义。呜唿。曾未若我圣考。道济天下、而未始有其善。功冠帝者、而不自有其成。归美祖宗。屏却徽称。虽欲颂次。无得而名。至于诔行饬终。勒崇垂后。以诏于万世者。义不敢已。恭惟大行皇帝挺生知之资。席勃兴之运。尊德性以服仁义。道问学以熙光明。爰自妙龄。克广德业。迨膺宝命。垂福黎元。言动以为法则。声身以为律度。文参乎彖象。音中乎＜殸召＞夏。于以考训诗书。更正礼乐。美教化。励风俗。修举废坠。刬除弊蠹。纲纪文章。粲然可述。品程条式。按之可行。至于务农训兵。理财均力。急于所先务。行之以不倦者。要以正心诚意为本。且承颜两宫。笃温凊之养。昭事十世。增凄憷之感。厚天伦之爱。礼同于家人。屈帝妹之贵。首执于妇道。阅新史则泪落简册。享原庙则哀动左右。罢郡国之献。节苑囿之幸。无歌钟燕游之娱。无田猎驰骋之好。宫室以弗广。池台以弗缮。府寺是严。沟郭是固。此自家以刑国也。爵诸王之后。续功臣之世。任宗子以职事。课郡吏以法令。蠲减赋租。宽省徭役。抑兼并。禁游末。修水土之政。增农田之官。联比闾以寓兵。按什伍以司盗。出使者以问疾苦。举逸民以振滞淹。延对草茅。褒表嵓穴。蕃夷之长。日齿内朝。遐徼穷陬。如附畿甸。此自近以及远也。籍天田、粢盛于是乎洁。弛禁籞、蒭荛于是乎往。哀矜庶狱。阔略小过。发常平以赈乏绝。储义仓以救饥踣。仁无施而不遍。物无微而不格。至于除戎器。班马政。亲程材官。指授将略。兵习其帅。士萃所屯。隐雷霆于军声。伏龙蛇于阵势。其静也渊默。其动也天行。左顾而楚越溃。右睨而河隍辟。殊绝之域。狚犷之渠。覆其巢穴。携厥种落。相与列毳裳。弁髽首。顿颡屈膝。四面而至。请事于鸿胪者。接属不绝。阴阳调和。符瑞沕潏。灵芝产于宫楹。庆云覆于洛水。麒麟至。龙凤扰。抑而弗奏者。讵可殚纪。若夫郊以一天。配以一帝。丘泽有辨。寝庙有制。旂常车服。以昭文采。钟钥度量。以正声律。审浑仪。定历象。立五学以造士。咸奉于经术。复三省以正官。率循于古训。盖十有九年。覃精于此。朴皇质。雕唐文。补帝典。张王纲。照临若日月。变化如神明。善政至于累百。大功逾于数千。辩者莫能悉谈。智者不可胜计。为之而不有。视之以余事。洋洋乎旋干关而辟坤户。三代以来。未之有也。祖功宗德。自我光之。文昭武穆。自我长之。辟雍明堂。自我章之。朱崖幽垠。自我荒之。巍巍皇皇。何以尚之。当斯时也。天下安于泰山。神器重于九鼎。积勤宵旰。遽爽晦明。生民无禄。昊天不吊。弃我黄屋。欻乘白云。望车辙者、犹徯乎东巡。思轩台者、不敢以西向。末予小子。茕茕在疚。获嗣丕训。罔知攸济。王公卿士。稽合典礼。以谓移御上宫。升祔清庙。于兹有日矣。宜刺六经之文。以联八室之号。夫圣而不可知者、道之妙。物无以称者、名之尊。尧勋舜华。禹文汤武。并包众美。庶几万一。是用涤蠲牲币。有请于郊。人谋天同。锡兹定命。镂以玉册。藏之金匮。荐于几筵。告于宗社。于以示至公而彰大信。施罔极而垂无穷。谨遣通议大夫、守尚书左仆射、兼门下侍郎、上柱国、清源郡开国公、食邑五千二百户、食实封二千二百户蔡确。奉玉宝玉册。上尊谥曰英文烈武圣孝皇帝。庙曰神宗。伏惟威灵在天。对越于下。于皇受之。式时昭鉴。维万斯年。永裕于后。呜唿哀哉。 


      　　哲宗谥册 

      　　维元符三年岁次庚辰。七月丙寅朔。三日戊辰。哀弟嗣皇帝臣某谨再拜稽首曰。臣闻神妙万物。故民莫得名。尊无二上。故下不得诔。然有其迹者。因名之所归。命于天者。固诔之所从出。是以诗书以来。曰帝与王。生有丕称。没存显号。拟议形容。盖有不可废者已。恭惟大行皇帝聪明刚健。出于天纵。深智远识。洞照几微。神考早弃万邦。属以宗社。践阼之日。寔在幼冲。委政帘帏。恭默渊静。年甫及冠。而犹沉潜用晦。十年不言。庙堂宗工。左右携仆。朝夕陪侍。莫能窥其仿佛。一旦亲政。独运神断。指顾号令。耸动中外。延登勋旧。屏斥奸回。威声所加。雷迅电击。于是祖述先业。询图治道。熙宁元丰之际。美政良法。切于世务。便于人情。可施于今。可传于后者。莫不斟酌增损。举而行之。申严制度。□□典刑。振肃媮惰。扶倾起废。填苴补阙。品式防范。粲然一新。西戎乱常。侵侮边吏。狃于姑息。日益骄炽。赫然一怒。收擥群策。听任裁决。终始不疑。选将练兵。指授方略。宽其衔勒。责以成效。故王师所向。囊括席卷。执俘斩馘。动以千计。横山天都。耕牧要地。建麾列戈。十据八九。遗丑穷蹙。寖以孤弱。情见力屈。扣关请吏。而俯徇其志。亟下诏书。与之休息。陇右酋帅。接踵款塞。殊邻远俗。莫不震慑。若夫祀一天于圜丘。以克享上帝之心。作新宫于方泽。以终成昭考之志。三讲严配希阔之典。以亲飨明堂。载收馆御图像之容。以秘藏内阁。孟祀于原庙。则致恭进退。不惮陟降之勤。祼将于太室。则辉泪歔欷。有动人之色。内则躬率子职。尊事两宫。容典仪物。多所崇益。至于仁心所加。恻隐善类。尝谓一言之失。不可以废人。群小伺隙。巧诋忠良。而委曲保全。卒不使陷于横议。迩英讲读。至乐贤之诗。则咨嗟称颂。擢讲官于不次。而寘之侍从之列。彗星见象。则侧躬寅畏。深饬辅弼。以进贤退不肖。答天之戒。迩臣进对。间有异论。则缔听熟察。灼见是非。可否之间。必处其当。详延多士。燕见绎。寸长片善。靡不褒旌。从官暬御。作为奸欺。虽素所优假。行法不贷。访问疾苦。勤恤民隐。释逋□以惠疲瘵。损帑藏。发仓廪。以振贫穷。凶年荒岁。经营拯救。惟恐不及。凡所以事神治人。曲尽诚敬。孝爱之风。昭格幽显。嘉言德意。闻于在位。文明武烈。见于有为。天受神宝。不求自至。珍符瑞牒。洋溢外府。谓宜翕受纯嘏。永锡难老。而视朝听政。不避凝冽。积勤遘厉。奄至弥留。率土崩心。如失怙恃。顾惟眇质。嗣服大统。无穷追慕。哀莫能胜。因山告成。先远卜吉。清庙九室。升祔有期。节惠易名。实惟旧典。率吁众志。稽谋于天。阐扬休声。昭示来世。以章可大之业。以永无穷之传。谨遣摄太尉、特进尚书左仆射、兼门下侍郎、上柱国、申国公、食邑八千一百户、食实封二千六百户臣章惇。奉玉册玉宝。上尊谥曰钦文睿武昭孝皇帝。庙曰哲宗。伏惟灵德在天。昭鉴不远。诞膺典册。比隆唐虞。锡羡邦家。万世无斁。呜唿哀哉。 




      ●宋大诏令集卷第十 

      　　帝统十 

      　　哀册 

      　　太祖哀册 

      　　维开宝九年岁次丙子。十月甲午朔。二十日癸丑。太祖英武圣文神德皇帝崩于万岁殿。旋殡于殿之西阶。粤以太平兴国二年。夏四月辛卯朔。二十五日乙卯迁座于永昌陵。礼也。仙驭将升。哀歌暂阕。晨霞欲曙于东方。宿仗初辞于北阙。揭丹旐以徐进。辟素帷而待彻。龙輴虽命乎□留。象物于焉而虚设。皇帝增孺慕以何极。痛天伦之永诀。感在后之恩重。怆陟岗之望绝。瞻凤翼兮徘徊。想龙髯兮呜噎。爰诏辅臣。式扬徽烈。其词曰。惟天有命。惟宋膺期。始炳灵于五纬。亦开祥于二仪。诞生仁圣。俾毓黔黎。作中原之真主。启万代之丕基。昔在潜跃。屡属阽危。萧鈇既授。寅车载驰。并汾荡寇。淮泗行师。威陵虎兕。气慑熊罴。功既成兮不伐。讼攸归兮岂知。天既咎周。人皆戴舜。乃御乎干。乃出乎震。杲日上兮六合明。庆云升而万物润。伐必有罪。战皆不阵。潞寇既夷。江都俄尽。帝业于是初融。皇猷以之克振。乃发号令。乃奠寰区。雷动天际。风行海隅。物无不譓。人亦来苏。康哉宝运。赫矣瑶图。乃新宫阙。法乎大壮。乃肃郊祀。受兹来贶。乃立刑书。百工观象。乃正乐章。八音交畅。诸侯繇是以骏奔。四海因兹而内向。大风于是泱泱。大化以之荡荡。若乃五材并用。谁能去兵。七德既懋。王于有征。爰命将帅。载辟寰瀛。湖湘既殄。巴蜀寻平。百越受焚巢之祸。三吴有归命之行。四隩既宅。万物由庚。功侔立极。道济遗氓。逖矣娲燧。无得齐名。眇哉汉魏。孰敢争衡。方篆玉以纪绩。伫泥金而告成。俄铸鼎于荆岫。忽乘云于玉京。盖万机兮久倦。匪百疾兮能婴。思轩台兮如在。遏舞乐兮无声。呜唿哀哉。有唐之末。寓县分裂。运既有开。天惟生哲。驱万旅之雄师。制八方之余孽。俾系颈以献琛。或束身而就绁。四海以之会同。三辰为之昭晰。何万世之功兮如此。何九龄之梦兮杳绝。未访道于峒山。已游神于禹穴。呜唿哀哉。鹭翿难驱。鸾车已乘。想鸟耕于舜葬。稽鹤语于尧崩。山献寿兮安可信。畤祈年兮何足征。终顾命于玉几。虚纳册于金縢。呜唿哀哉。同轨斯来。因山是卜。陪鹤驭于缑岭。閟倾曦于昧谷。悲风空扬兮箫笳。宿雾已凝于林麓。虽脱屣于人寰。永垂芳于帝箓。呜唿哀哉。汉茔渭北。周葬岐阳。或四百余祀。或三十六王。矧惟洪烈。谅集休祥。寿原极谨。景祚无疆。期卜年兮卜世。与地久兮天长。呜唿哀哉。 


      　　太宗哀册 

      　　维至道三年岁次丁酉。三月乙丑朔。二十九日癸巳。太宗神功圣德文武皇帝崩于万岁殿。旋殡于殿之西阶。粤以十月壬辰朔。十八日己酉迁座于永熙陵。礼也。初启＜木赞＞涂。夙陈备物。万国来庭。千官执绋。残日晖于素帷。朔吹生于元律。列天仗以启行。整宫车而将出。孝子嗣皇帝臣某。仁孝纯至。创鉅痛深。攀号遣奠。恻怛尧心。感血泪以交坠。苦哀忧之弗任。乃命宰执。卷扬德音。词曰。五代以还。战争交起。上天眷命。与民更始。皇宋肇基。诞膺繁祉。我后重熙。继天养理。将泰黎元。先制奸宄。恢张睿略。震耀武功。柔怀越徼。亲殄边戎。四夷奉贽。八表承风。神化天下。鉴清域中。声教遐被。车书混同。而犹躬览万几。焦劳庶政。辨论官材。勤恤民病。爰念刑章。实悬人命。务尽哀矜。必惟公正。九服归仁。百灵助圣。雨霈皇恩。风宣时令。文武万品。提封四方。一夫之不获。一士之所长。必从拯济。亟示明扬。天覆地载。礼具乐张。一耕帝籍。五郊上苍。丰年荐瑞。群物交祥。多能天纵。盛德日新。飞翰延阁。横经上庠。草隶垂乎、世范。歌词播于乐章。学究天人之际。文胜日月之光。神功不宰。圣智无方。高视前古。辉映百王。将欲登封岱岳。布政明堂。方怡神于姑射。俄寝疾于未央。成荆山之铸鼎。往苍梧而陟方。呜唿哀哉。君临二纪。泽浸四维。天崩杞国。日坠崦嵫。缀衣在御。脱履如遗。遵凭几之顾命。抱遗弓而涕洟。鸟耘增感。龙去难追。百姓摧心。徒行号而巷哭。三辰失色。竞雨泣而风悲。当华渚之诞月。是辒辌之去时。呜唿哀哉。见同轨之咸臻。诉上元而永诀。双阙展仪。六龙就列。旌旐蔽空而色惨。笳挽沸天而韵咽。照鹭羽兮寒日悠扬。飘凤翣兮哀飙凄切。呜唿哀哉。荐牺樽兮已毕。俨龙輴而下来。出清禁兮顾慕。临驰道兮徘徊。莫睹冕旒于秘殿。空送冠剑于夜台。宸仪肃肃兮想如在。仙驭遥遥兮去不回。呜唿哀哉。势接高峰。地邻洛宅。萧萧陵邑兮草树寒。寂寂寝园兮霜露白。才停灵驾兮万邦归。一掩元扉兮千古隔。惟赫赫宝图。巍巍睿德。致王道之一平。布皇猷之四塞。垂万叶之耿光。亘万代而为则。呜唿哀哉。 


      　　真宗哀册 

      　　维干兴元年岁次壬戌。二月庚子朔。十九日戊午。真宗文明章圣元孝皇帝崩于延庆殿。三月庚午朔。四日癸酉。旋殡于殿之西阶。粤十月丁酉朔。十三日己酉迁座于永定陵。礼也。桂殿飈回。蓬壶景灭。舜方之先远有期。禹服之来宾永诀。孝子嗣皇帝臣某。云望如疑。天瞻逮绝。号弓之慕山积。执绋之哀川咽。杳御辨之霓轩。攀上霄之霞辙。哽恋清光。仰怀鸿烈。爰申命于宰衡。以恭扬于圣哲。其词曰。穹旻立极。华夏归德。太祖膺之。四海文命。黎民时雍。太宗绍之。三叶嗣兴。重熙继明。道大天大。奉之作程。曰勤曰俭。守之立诚。无私临照。得一清宁。岐嶷多能。温恭跻圣。三善克脩。万邦以正。问竖皇欢。承颜帝庆。尹兹千里。表乃四方。惠均闾闬。颂洽康庄。纂承厥初。光宅爰始。物物来斯。师师仰止。渊默雷声。风清草靡。行天子之孝。以之感人。用百姓为心。以之致治。事无过举。言必度思。对越后帝。载栗载祇。肃雍陵庙。是享是仪。执契居尊。握图布政。百度允厘。万方惟命。驭朽为怀。靡矜全盛。烹鲜是师。庶臻大定。哀念必罚。心乎在宽。恭慎出令。虑乎行难。是作中典。训兹理官。爰开三面。育此黎元。属心希微。凝神惚恍。乐只无何。寂兮罔象。端拱穆清。独观昭旷。轸虑邦本。周爰率宾。以力劝穑。如伤视民。薄敛里粟。全祛算緍。延登俊良。柬擢翘秀。尽副乐育。无遗英彀。七德奚武。五兵匪佳。惠养生植。柔怀迩遐。纳赆无垠。交欢有北。戍卒余闲。野农休息。展豫观风。宣条问俗。渥赐耆艾。抚存茕独。亡国之后。保其旧族。死事之孤。隆其赋禄。游心艺学。着意典坟。际天博达。冠古多闻。雅尚立言。覃精垂训。汗简光华。刻金英润。登高必赋。遇物有成。圭璧六府。丝篁七情。五射神传。八法天纵。星摘啼猿。烟毫舞凤。不二妙本。正一渊宗。举世与照。为人指蒙。囿游以时。燕处以礼。出则怡怡。居则济济。严恭真圣。奉本神灵。钦明国典。蠲荐德馨。徼福苍黔。祈褫太紫。十极监观。百嘉效祉。玉水发源。珠星循轨。温麦两岐。周禾九穗。奇树交柯。宝芝连理。瑞命至重。干文独尊。锡庆皇祚。呈祥帝阍。积德下着。殊勋上存。简易可久。清净是敦。治定功成。奉符展采。上仪聿修。盛德斯在。景从庶邦。风占寰海。骖驭飞龙。轩墀卿霭。六辔遵途。讴词接响。群后述职。衔轴相望。清跸踌躇。湛恩旷荡。祗款邓壤。祀事孔严。弭盖洛宅。山园载瞻。孝思卒获。容物具兼。举燎坎牲。兹体至大。配侑祖宗。无旷三载。尧樽共乐。汉饮多欢。驾肩怿怿。比户安安。尽美升闻。至真临降。观时睟容。恭瞻宝仗。赐饮瑶浆。延陪黼帐。琢玉腾文。镕金肖像。犹龙上圣。指李仙乡。肃增徽称。宜答丕祥。琳馆肇新。琅函斯秘。玉帝宝册。瑶坛禋类。永惟主鬯。崇建元良。大本有系。斯人用康。夙夜寅威。若靡宁处。旰昃勤劬。遘兹弗豫。方垂裳兮穆如。忽脱屣兮弃去。呜唿哀哉。悠悠穹苍。哀哀父母。幅员土宇。廓然兮无睹。亿兆生聚。茫然兮何岵。同轨遏密。穷荒缟素。恸剑舄于宫车。怅衣冠于云路。呜唿哀哉。太筮袭吉。容成戒期。望长陵而惨惨。登卑陌以迟迟。铭旌露泣。卤簿风悲。俨时巡之仙仗。护川逝之宸仪。呜唿哀哉。攀鼎龙兮靡皇。瞻幄凤兮何有。霜封窆繂。尘飘翣柳。云苍梧兮不还。日蒙谷兮难就。哭象物以凄魂。拜鸟耘而回首。惟盛德与大功。同天长而地久。呜唿哀哉。 


      　　仁宗哀册 

      　　维嘉祐八年岁次癸卯。三月癸卯朔。二十九日辛未。仁宗神文圣武明孝皇帝崩于福宁殿。旋殡于殿之西阶。粤十月戊辰朔。六日癸酉迁座于永昭陵。礼也。龙驭宾天。珠襦留殡。万方之轨同臻。七月之期兹近。法仗已严。灵輴未进。风云惨郁以生悲。臣妾涕号而思殉。孝子嗣皇帝臣某。接统承尧。念亲晞舜。徘徊象物。惊禁从以如存。摧慕仙游。致哀诚兮必尽。繄临奠以长辞。盖终天之永恨。乃命弼臣。以文传信。其词曰。惟宋受命。与天无疆。艺祖以武。底定四方。太宗以文。万邦一王。真庙绍隆。赫然其光。逮夫仁宗。益炽而昌。厥生之初。上帝惟祜。天日之表。振古未睹。色出圭璋。步严龙虎。其俾真人。来绥下土。元良之建。匕鬯是主。寝门之问。惕若文武。嗣训之循。纂承丕绪。左右献后。以蒙自处。大运归干。独化陶甄。进良黜奸。始彰圣权。其仁如天。其度如渊。其仁伊何。得之自然。草秀而茁。虫飞而翾。尚不忍伤。况吾民焉。惠泽之霈。滂洋幅员。物无不滋。四十二年。猗如天兮。化功则全。其度伊何。汪然莫际。巨细必容。默分诚伪。臣在言职。不知讳忌。时肆诋訏。众嫉狂易。圣心怡然。曰此忠义。是也吾从。过焉何戾。猗如渊兮。是能致治。明慎庶狱。极于哀矜。惟法所在。未尝妄刑。郡邑之吏。责之详平。一失入罪。无阶显荣。尊为天子。以俭为贵。崇尚清虚。屏斥纷丽。向缘不怿。辅臣入视。殿幄萧然。茵衾故弊。率用缯素。了无文绮。众目惊嗟。上曰何喟。吾之受用。素止如是。此民膏血。乌敢妄费。恭事天地。孝承祖宗。九视圜丘。再祇合宫。大祫于庙。亲籍于东。服器精备。粢盛洁丰。小次不御。秉书禺禺。何必户晓。民胥偃风。取士之器。务在至公。十二临轩。策之必躬。隽髦尽得。岩穴几空。有将有相。曰功曰庸。眇视三代。吾其比崇。北敌之强。西夏之猘。时欲跳梁。恣其贪嗜。吾以威怀。折其凶锐。而皆摇尾。从我羁饵。百蛮梯航。琛赆日至。礼乐具备。干戈不试。夫惟立嗣。天下之基。前世令主。或牵以私。事不前定。滨于乱危。我出独断。挺然不疑。求贤于宗。唯圣是知。神器之重。其传有归。庙社以安。生灵以嬉。迹其大功。尧舜之为。昔在人上。必有偏好。或乐驰逐。或喜征讨。或务宴游。或专营造。或迩声色。或泥丹灶。棋奕之工。击拂之妙。有一于此。下从而效。噫吾仁宗。澹无所乐。曰吾好者。在勤政道。日必旰昃。惟先之绍。间时弄翰。或隶或草。垩扫之挥。千奇万巧。去冬之暮。清燕之间。再辟天阁。诏唿从官。亲作飞白。侍臣纵观。心合造化。生成笔端。书幅踰百。大均宠颁。退座群玉。行觞尽欢。呜唿哀哉。赐墨尚湿。宸章未刊。植璧斯虔。遽有金縢之祷。缀衣遂撤。俄承玉几之言。呜唿哀哉。大变之来。天倾地裂。四海之恸。风号雨血。兆民震骇其无生。百辟冤唿而仅绝。乘云之游兮。汗漫而自高。持□(□□冉)□页□之慕兮。僵仆而徒切。固疑前会之非常。似与群臣之叙诀。呜唿哀哉。候律云凛。诹辰协元。俨宸辂兮以方驾。视羽幢兮始前。池竹摇雉。车旗饰鸾。背朱雀之通逵。指青龙之吉山。关路长兮去复去。宫车晚兮还不还。痛彻六宫兮莫如逝。泪洒重瞳兮胡可攀。呜唿哀哉。终日昼昏。愁阴夜积。卷晴霓于丹旐。荡霜波于素帟。哀笳互咽。六州之奏增凄。峻岳前瞻。万岁之声何阒。大隧一扃。幽堂永寂。人间之怅空长。帝所之欢岂极。呜唿哀哉。秦汉而下。御邦于民。夐绝三纪。才闻数君。其间治乱以相驳。否亨之不醇。如仁宗享国之久而始终太平兮。彼安敢望吾之清尘。生而无穷者厚载。健而不息者高旻。惟至仁盛德与高厚之俱兮。万世巍然而不泯。呜唿哀哉。 


      　　英宗哀册 

      　　维治平四年岁次丁亥。正月庚戌朔。八日丁巳。英宗宪文肃武宣孝皇帝崩于福宁殿。旋殡于殿之西阶。粤八月丁未朔。八日甲寅迁座于永厚陵。礼也。历在而帝。鼎成则仙。四海惊摧兮。犹考妣之丧也。群臣号慕兮。有衣冠之葬焉。哀仗初肃。灵輴即前。孝子嗣皇帝臣某。永念罔极。痛深所天。睹象物兮如在。挽宫车兮莫旋。一奠之设兮。既已悲霄壤之隔。万古将信兮。又将假文字之传。乃命臣琦。继之以言。其词曰。惟宋之典。祀踰百年。圣圣相授。前羲后轩。于穆英宗。其承赫然。嗣世惟五。应期则千。厥初在藩。潜德固异。惟善吾乐。惟学吾嗜。朝夕诗书。寤寐仁义。颛心圣贤。举跬孝悌。官之否臧。民之病利。必询而得。不在康济。明哉仁庙。知子其至。推尧之心。乃命主器。曰非所当。骇然恳避。敦迫踰年。始辞邸第。高世之行。寔出文帝。既绍统业。大猷日新。于父之道。以持以循。于母之养。以齐以勤。欲泰天下。俭吾一身。衣必屡浣。食皆屏珍。府有余积。赐无横缗。损约邦用。深虞害民。不户而化。咸归至淳。壶内之制。有妃有嫔。位号之等。其详可闻。吾悉不备。萧然禁宸。侍左右者。故宫几人。为治之本。先乎睦亲。不爱苑囿。众居以均。大兴学校。群心自驯。首善之劝。于何不臻。荷天之休。所报惟悫。承先之祐。其事弥恪。始见郊庙。阴慝前作。霖霪累旬。朝位皆愕。谓宜改为。言者交错。圣心益坚。夙夜祗若。及期而祀。景气澄廓。至诚之应。耇稚歌乐。庶政思乂。万几必躬。一令之细。惟审而后下。一言之善。则霈然是从。览四方之奏。率至于夜艾。访前殿之对。动踰于日中。协虞舜聪明之圣。尽汉宣综核之公。好文之盛。前无比崇。籍兵之广。寓之在农。既恢隆于素教。又振宣于武功。于是西之悍羌。北之强敌。威德所加。望风夺魄。阴缮戎备。敛藏贪螫。奔走间者。伺吾策画。惟固结于明誓。幸保全于沙碛。若使天锡洪休。寿终遐历。则累世之敝。不数期而尽更。二国之骄。有一朝而扫迹。奈何岁甫经于再闰。年未偕于不惑。帝乡甚邈。遽乐白云之游。路寝斯严。忽预彤裳之册。得非嗣圣当发。兴符有开。启宏规于厥后。俾大治于将来。太平之功。既遗己而不有。亿兆之众。徒诉天而尽哀。呜唿哀哉。违豫之来。忧民不替。蠲赋恤灾。宽刑霈惠。亲挥宸笔。以定储位。明圣志之在先。俾群情之大慰。谓勿药兮宜瘳。何与龄之终戾。呜唿哀哉。太筮诹吉。肃辰正秋。下广内而将旦。即太升而弗留。臣庶攀恸。风云惨愁。背紫台之嶪嶪。扬丹旐之悠悠。万乘衔悲。睇斜晖之莫返。六宫洒泣。杂暮雨以难收。呜唿哀哉。荥圃宵严。氾关朝启。登岭道之萦回。瞰巩郊而迤逦。池鱼轻跃于帷□□□。薤露凄流于心耳。气暝缑山。阴凝洛水。方开万岁之阡。已凑诸侯之轨。姬嫱素寡。何须铜雀之为。珠玉弗藏。讵有金凫之侈。呜唿哀哉。会圣临右。永昭峙旁。待仙游之缥缈。适帝所以轩翱。名素在于真箓。迹空留于寿堂。百年之间。自比轩台之畏肃。九嶷之下。几瞻耘鸟之飞扬。德固不朽。庆方大昌。惟英主之号。自我而独得兮。宜与天而共长。呜唿哀哉。 


      　　神宗哀册 

      　　维元丰八年岁次乙丑。三月甲午朔。五日戊戌。神宗英文烈武圣孝皇帝崩于福宁殿。旋殡于殿之西阶。粤十月壬戌朔。六日丁卯迁座于永裕陵。礼也。法仗宿陈。柳宫徐引。前翿抗麾。廞车动轸。孝子嗣皇帝臣某。奠送大庭。号诀中径。顾瞻象物。眇默光灵。去华日之昭昭。即閟闼之冥冥。纪我先烈。属兹近弼。寥廓登闳。其可殚述。庶仿佛其遗尘。示丕天之大律。其词曰。皇矣上帝。既厌五季。乃眷艺祖。授之神器。朱旗所指。降王四至。施及太宗。九服会同。真昭仁穆。涵濡蕃育。既安既久。岂无敝俗。英祖慨然。救溢扶偏。玉册方镂。白云已仙。神宗丞哉。天之所开。龙颜日角。大略雄才。帝出乎振。其明斤斤。黄屋非心。宅道之深。绪余土苴。以应天下。建用皇极。威福惟辟。为律为度。人斯觌德。奉亲怡怡。睦于宗支。宾礼黄发。登贤拔奇。绍志无竞。遹声有为。翕张消息。注错设施。显仁藏用。妙合两仪。王政之行。民厚厥生。弛除力役。劝相农耕。取陈恤之。视壤均征。消弭浮惰。摧抑兼并。九功以叙。百室其盈。迺建大学。以迪后觉。发挥道真。雕虫反朴。迺严二郊。奠璧荐匏。簿盛甘泉。乐追大＜殸召＞。迺开明堂。宗祀孔扬。登配一天。复周旧章。迺作原庙。尽物致孝。馆御列圣。泣朝遗貌。迺辨百职。循名考实。董正三省。缉熙庶绩。课吏萧章。灭私偃室。化墨为廉。以劳制食。众言殽乱。圣学是判。讲陋肃城。义高虎观。卓乎英藻。焕乎宝翰。如河出图。如天有汉。蛮夷犷诈。古称猾夏。神谟武烈。莫予奸者。教士连营。伍符寓野。手画奇正。风云变化。黄帝振兵。宣王选马。北慑天山。西澄玉关。南收九溪。东发三韩。重译底贡。旧疆复还。眄彼洛水。来自熊耳。清贯三都。漕通万里。匪禹之绩。繇我而始。蠲害兴利。修废起坠。规摹宏远。品式具备。下迨百工。必善其事。和弓兑戈。亦足传世。太平之效。斯民皞皞。天用降康。地无爱宝。灵芝炜煜。嘉禾芳草。泽及肖翘。况乎倪耋。骏功推而不用。徽名却而不受。不迩声色。不新馆囿。十有九载。无荒无怠。决事日昃。擥章夜艾。岂积勤而致厉。将隘俗而厌代。嗟册祝兮何及。朅远游兮安在。穷万国兮荼毒。惨百灵兮震骇。已虚壁帐之严凝。徒望鼎湖之晻濭。呜唿哀哉。律变星移。春还秋去。仍几想以犹新。同轨惊其毕赴。绡幕振于寒飈。麻衣迷于苦雾。迫远日以摧心。损初陵而启路。呜唿哀哉。昼漏上兮燎火微。降前殿兮背端闱。捧云盖兮动奎翣。驾金根兮载龙旂。纷千乘兮万骑。罗羽林与佽飞。扈清跸以如昔。送终天而不归。呜唿哀哉。历郑圃兮扬镳。登虎牢兮按节。转旌旗兮逶迤。流箫笳兮凄咽。临西邑之山川。邈浚都之宫阙。呜唿哀哉。俭遵末命。吉卜新宫。金鴈不藏于泉下。玉衣初幸于方中。痛既掩兮大隧。怆空回兮六龙。神既超兮倒影。台自对兮青嵩。呜唿哀哉。嵩御宝历以有期。殆真人兮独知。觞集英而示之以主鬯之嗣。眺延春而悠然有陵云之思。托燕谋于文母。保兴运之皇基。猗盛德与大业。非至人兮孰与于斯。呜唿哀哉。 


      　　哲宗哀册 

      　　维元符三年岁次庚辰。正月戊辰朔。十二日己卯。哲宗钦文睿武昭孝皇帝崩于福宁殿。旋殡于殿之西阶。粤七月丙寅朔。廿日乙酉迁座于永泰陵。礼也。龙輴撤菆。蜃车载路。夙占远日之良。将即因山之固。二仪改色以云愁。四海陨心而涕慕。哀弟嗣皇帝臣某。义隆继体。创深陟岗。笃因心于致美。钦尽礼于方丧。仰神灵之如在。痛衣冠之永藏。乃命弼臣。具扬烈光。其词曰。惟天祚宋。惟宋配天。祖功宗德。以道相沿。子继弟及。以圣相传。化洽区宇。治登古先。于穆哲宗。垂运应期。岐嶷圣质。循齐天资。爰在幼龄。遂纂丕基。神器有属。人心不危。执其徽柔。保以恭默。玩心神明。不大声色。晦若冲机。曷从而测。澹然众美。莫知其极。量固参于天地。功永孚于社稷。迨干纲之独运。申巽令而风从。万微以决。一言乃雍。监观治本。允成圣功。凡设施于天下。已素定于胸中。深察朋比。稔为奸欺。擅国不道。罔上徇私。交修旧怨。释憾一时。俾正邦宪。用垂世规。国是既定。王威以强。孰敢项领。以缺斧斨。前律后令。小纪大纲。法行不挠。治具必张。远抚旁招。公听一视。翕受九德。乐育多士。坏植无党。使能以器。惩虚誉于■言。擢异才于不次。昔在神考。缉熙庶绩。农服先畴。士守常职。官无滥名。法有成式。乃者纷更。莫不＜僣-日心＞忒。趋异为贤。惟变是力。民彝攸斁。众听卒惑。帝用衋然。孝思维则。有坏必举。既废斯植。具遵贻谋。益显休德。昔在神考。兼抚四夷。丕昭圣武。伐罪正辞。驱彼犬羊。固我边陲。迩者废弛。大兴谤疵。尽弃险阻。以坏藩篱。羌势益张。不可指麾。帝用赫然。聊命偏师。授缨以缚。折棰而笞。旧壤加斥。胜算无遗。遵神考之制而扬功。继神考之志而述事。格典不刊。治效已试。文柔武憺。外宁内治。殊方知中国之尊。万物蒙大君之赐。惟德之隆。惟孝之至。致严郊社。修敬宗祊。刺经考古。备物致诚。原制作于义起。洁精意而力行。一代之典既具。三王之制复明。智崇于天。仁根所性。时敏道学。日跻圣敬。报德劬劳。问安温凊。致色养于两宫。示本敬于百姓。嗟功业之日懋。弃春秋于鼎盛。呜唿哀哉。地不爱宝。天方降康。玉玺呈瑞。神光效祥。集珍符之沓沓。何灵贶之茫茫。盖文王之寿或损。而周世之卜罙长。呜唿哀哉。憬彼藩酋。请降纳土。灵台颁偃伯之诏。端门受衔璧之俘。盛事久废。大仪斯举。方兹累足而至。不及重瞳之睹。呜唿哀哉。听断忘疲。忧勤致厉。方效金縢之祝。已闻玉几之誓。铸鼎遽成。脱屣俄逝。乘白云于帝乡。遗黄屋于人世。呜唿哀哉。丧仗列素。箫笳荐悲。薤歌递发。柳翣前驰。背高阙之岧峣。遵去路以逶迤。极爱兄于仁抱。恸哭子于母慈。呜唿哀哉。祖于廷兮路軷。引既发兮难攀。望秋景兮益远。傃幽室兮不还。银凫闭兮长夜寂。铜麟跱兮白日闲。已掩弓剑。永想威颜。呜唿哀哉。君临天下。十有六年。德泽浸乎含识。休声振乎无前。轩昊接踵。尧虞比肩。噫寿算之奄忽兮。起万方之沉冤。焕睿哲之号名兮。亘亿世而不骞。呜唿哀哉。 




      ●宋大诏令集卷第十一 

      　　太皇太后上 

      　　尊立 

      　　尊太皇太后制治平四年正月己未 

      　　自昔圣王之有天下也。继世以治世。示建统之正。尊亲之所亲。为立孝之始。朕以菲质。逖承丕构。恭闻顾命。祗循大卞。稽诸历古。具存典礼。皇太后以坤厚之德载函夏。以柔明之道俪皇家。祖朝推内助之贤。先帝严母仪之奉。懿猷徽范。刑于邦国。迨兹冲眇。躬获缵承。践阼之初。礼章懋举。谨以徽称。仰事宝慈。谨上尊号曰太皇太后。 


      　　尊太皇太后制元丰八年三月庚子 

      　　王者之临御也。稽于古以为天下法。奉其亲以为天下先。靡然兆民。协于一德。永惟宝命。诞集我家。肆予冲人。获绍洪业。抚绥四海。亶繄宗庙之灵。裁决万微。实赖西朝之圣。钦闻遗训。俾正隆名。敢忘大章。用迪前烈。皇太后俪干之健。体坤之元。明哲同符乎姜任。恭俭远过于阴马。辅佐英祖。内治流闻。拥佑先朝。母仪备至。迨于寡昧。夙荷芘怜。提携拊循。教诲成就。于戏。极九州之养。曷尽孝诚。加万世之名。庶承慈范。谨上尊号曰太皇太后。 


      　　太皇太后册文熙宁二年四月壬戌 

      　　嗣皇帝臣某。谨稽首再拜言曰。臣闻昔之善为国者。未有不先事亲以孝。霈为风化。充扩于区宇之间。生灵之属。罔不悦服。遂格于丕乂之盛。此尤可景慕也。洪惟皇宋。膺宝箓。开炎历。五圣重光。逾百年于兹。而小子获缵令绪。常惧厥德之弗称。故夙夜夤畏。厉精万务。期措斯世于泰宁之域。不累祖宗昌明之鸿业。盖庶几于孝道者也。顾惟眇躬。荷我圣祖母爱育之厚。慈训之深。比者肇禋圜丘。而上帝嘉飨。海内蒙福。亦惟我圣祖母保佑之力。祗载恩施。念殚天下之物。无可以将美报之意。是用稽参典礼。允协群情。而求其剧隆之徽称。以彰懿铄。不胜大愿。谨遣摄太尉、推忠协谋同德守正亮节翊戴功臣、开府仪同三司、行尚书左仆射、兼门下侍郎、同中书门下平章事、集贤殿大学士、上柱国、鲁国公、食邑一万一千一百户、食实封三千八百户臣曾公亮。摄司徒、推忠佐理功臣、枢密副使、正奉大夫、尚书吏部侍郎、上柱国、南阳郡开国公、食邑二千八百户、食实封六百户、赐紫金鱼袋臣韩绛。奉玉册金宝。上尊号曰太皇太后。恭惟太皇太后淑嘉之质。体天巽顺。静正之性。禀于坤元。进陟中闱。翊辅仁帝。修阴教以熙内治。杜私恩以全外家。逮我英考。嗣统之始。勉从确请。参决繁机。谦不临朝。亟图还政。此其识虑之远。声烈之大。夐出前古。而流为万世之轨法。惟末小子。又钦承抚诲之巨赐。宜乎诞受丕册。以符中外之望。于戏。显名之并于日月。永命之参于天地。兹足以慰夫惓惓至养之心。臣某诚欢诚抃。稽首再拜谨言。 


      　　太皇太后册文元祐 

      　　臣闻昔在太任。为文王母。治内及外。御于家邦。功德之茂。纪于竹帛。播于声诗。惟我有宋。以圣继圣。仁育庶汇。积厚无极。上帝锡祚。施于子孙。笃生神母。以济丕命。是用殚九州之富以致其养。极天下之尊以为之名。典册备物。以熠燿于当世。恭惟圣祖母徇齐渊懿。敦大直方。学以观万化之厚。而不专乎彤管之一言。俭以训天下之中。而不止乎大练之一节。高明本乎性成。慈俭得之自然。茂惟先正。勋在王室。席庆惟旧。作合自天。惟我皇祖。龙潜京邸。干干夕惕。圣敬日跻。至德升闻。大统斯集。为宋英主。实繄内助。肆我文考。绍隆五圣。大孝之德。通于神明。光于四表。元丰之末。忧勤不豫。万几之重。仰托东朝。储宫虚位。国本未建。惟我圣祖母睿志先定。决册一言。属以菲躬。付之大器。践阼之始。国步方艰。拥佑眇冲。绥靖中外。事无丛脞。人无震惊。勉徇舆情。躬亲听断。而大公至正。道契三无。夙兴临朝。日旰忘倦。虚心尽下。待物以诚。求贤审官。不舍鉴寐。屈己从谏。易于转规。用能不出帷幄。照临万宇。号令之动。德意之孚。天下莫不推戴鼓舞。肖翘之类。咸乐其生。群公近司。稽考故实。欲上徽称。铺昭圣烈。而展采错事。将就正朝。亟诏在位。却而不受。所以深镜至理。为万世法。坤静而志愈光。谦尊而道益隆。顾惟寡昧。获奉慈训。大惧无以答扬德意之万一。谨诹元日。率吁众志。不胜大愿。谨遣摄太尉臣文彦博。摄司徒臣吕大防。奉玉册金宝。上尊号曰太皇太后。恭惟太皇太后诞膺洪册。允迪厥功。丕显无疆之休。永有无穷之闻。万寿之祉。天地同久。 


      　　诞节 

      　　建坤成节诏元丰八年四月乙亥 

      　　朕祗膺骏命。获绍宝图。仰繄太母之仪。同总宁朝之政。金行气应。素魄舒生。启佑睿慈。保安凉菲。缘华封之善祝。建坤成之令名。以副四夷奉币之诚。以盛百辟称觞之礼。觊昭大庆。永传无疆。恭以太皇太后七月十六日生辰为坤成节。咨尔中外。体予至怀。 


      　　建宫殿 

      　　答宰臣请太皇太后建宫殿名诏元祐元年闰二月丁未 

      　　卿等以朕绍承大统。奉事两宫。循六世之燕谋。极万方之至养。露章来谂。引谊甚明。谓德厚者报隆。而礼盛者文缛。宜开中禁。仰奉慈仪。崇长信之名。备洛书之介福。揭东朝之号。绍太姒之徽音。若稽古初。具存典策。汉家致孝。有朝夕上食供御之延。唐室承颜。严岁时踵门庆贺之道。建于列圣。咸有旧章。顾维冲人。敢忘继序。所请宜允。候过人谅闇。令有司检举施行。 


      　　受册 

      　　太皇太后受册止用崇政殿诏元祐二年三月甲寅 

      　　祥禫既终。典册告具。而有司遵用章献明肃皇后故事。予当受册于文德殿。虽皇帝尽孝爱之意。务极尊崇。而朝廷有损益之文。各从宜称。仰惟章献明肃皇后辅佐真庙。拥祐仁皇。茂业丰功。宜见隆异。顾予凉薄。绝企徽音。稽用旧仪。实有惭德。所有将来受册。可止就崇政殿。 


      　　以旱罢受册礼诏元祐二年四月 

      　　有司奏受册当依典故。在从吉之后。夫典册备物。以致隆名。国之盛礼也。行于和平之日。惧不克称。况今旱暵为虐。苗稼将藁。民则何罪。咎实在予。虽侧躬永思。损膳自戒。尚虑无以塞责消变。而有司乃于此时。欲以隆名盛礼加我。是重予之不德。所有将来行受册礼。宜权停罢。 


      　　御殿 

      　　太皇太后元日不御殿诏元祐四年十一月己丑 

      　　三朝盛会。礼见群臣。王公造廷。奉觞上寿。皇帝临御五载。恭己端庄。庆集惟新。受朝飨醴。吾总揽机务。叶助政纲。虽克享治安。而每怀抑畏。今有司乃欲以天圣故事。行会庆称贺之仪。顾惟菲凉。岂敢比隆于先后。其在典法。亦当稽合于常规。是日皇帝致贺于禁中。群臣奉表于东庑。足以显邦家之庆。而刑孝谨之风。何必外朝。乃为具礼。来年正月一日更不御殿受贺上寿。候皇帝御殿礼毕。并内东门拜表。 


      　　责躬 

      　　太皇太后以旱降诏 

      　　予同揽政机。历日未久。而阴阳错行。雨不时若。春夏大旱。宿麦将藁。灾之所被。迨遍四方。失职之民。靡所控诉。永惟天人之符。同于影响。灾异若此。其何谓欤。岂予听德不聪。刑赏不当。政弛吏慢。德泽不流。民力屈蹙。土木弗止。谠言靡通。壅蔽者众。推原厥始。咎皆在予。不然。何禳祈消复。久而未效也。非恐惧修省。饬正万事。其何以应之哉。可自今减常膳。公卿大夫其同寅协恭。辅予不逮。以答天变。 


      　　恩泽 

      　　太皇太后减圣节大礼生辰亲属恩泽诏元祐三年闰十二月甲寅 

      　　官冗之患。所从来尚矣。流弊之极。实萃于今。以阙计员。至相倍蓰。上有久闲失职之吏。则下有受害无告之民。故命大臣。考求其本。苟非裁损入流之数。无以澄清取士之源。吾今自以眇身。率先天下。永惟临御之始。尝敕有司。荫补私亲。旧无定限。自惟薄德。敢配前人。已诏家庭之恩。止从母后之比。今当又损。以示必行。夫以先帝顾托之深。天下责望之重。苟有利于社稷。吾无爱于发肤。矧此恩私。实同毫末。忠义之士。当识此诚。各忘内顾之心。共成节约之制。今后每遇圣节生辰。合得亲属恩泽。并四分减一。皇太后皇太妃准此。 


      　　推恩太皇太后本家骨肉诏　　大行太皇太后受先帝顾托。不以东朝燕安为意。而拥佑眇躬。忧劳庶务。大公至正。纯诚一德。求之前代。未见其比。其于外家恩例。率先裁损。未尝优假。朕追怀盛德。念无以报。大行太皇太后本家骨肉。三省密院宜并特与等第推恩。 


      　　本命 

      　　元祐七年正旦以太皇太后本命年斋醮设狱诏元祐六年十一月辛亥 

      　　朕获承至尊休德。托于王公之上。蒙成慈训。海内晏然。恭惟太皇太后有圣德之徽懿。居天下之崇高。保佑朕躬。功及宗社。人神与归。天地并贶。稽岁甲还相之次。当庆符本始之辰。仰赞寿祺。用致诚祝。昔在神考。有奉光献之礼。尝以前比。恳请再三。兴言伤财。面诫悉罢。永惟大德何报。方求尊安之称。此而不图。将何以示孝钦于万方。而达至感于神明乎。其以元祐七年。太皇太后本命岁旦日。斋在京及天下州郡在城僧尼道士女冠一日。内在京于中太一、上清储祥、集禧、建隆、醴泉、万寿等六处宫观。大相国寺、十禅院。自正旦日。各用僧道开建道场七昼夜。宫观罢散日。设醮座。在外州军。自正旦办食设狱三日。并支系省钱。嘉与臣民。共增吉祷。庶机中外。均被余禧。 


      　　服药 

      　　以太皇太后寝疾赦见禁德音元丰二年十月庚戌 

      　　门下。朕承列圣之基。躬万微之务。而太皇太后受遗先帝。贻训东朝。保始佑终。忧勤夙夜。偶违康豫。遂涉晦明。日候寝门。躬调药剂。顾忠诚之已竭。尚和气之未孚。宜覃在宥之私。庶格无疆之祉。应四京诸道云云。于戏。湛恩涣发。既宣爱育之仁。百顺来臻。觊获痊平之报。 


      　　太皇太后服药赦元祐八年八月戊辰 

      　　门下。朕以冲昧。承祖宗休德。绍膺洪绪。仰赖文母。大公至仁。衣被四海。保佑我国家。历年于兹。按堵无事。然兢业万几。弥纶庶政。焦劳婴疾。俄涉晦明。朕夙夜寝门。躬侍药膳。斋诚遍祷。未获痊平。宜广惠心。俾求休应。可大赦天下。云云。于戏。释过宥罪。推博爱之常怀。集祉弭灾。罄群生之协愿。咨尔众庶。咸体至怀。 


      　　遗诰 

      　　太皇太后遗诰元丰二年十月乙卯 

      　　吾受两朝之托。翊嗣圣之兴。十有七年。安处房闼。皇帝天笃仁孝。日跻睿神。尝咨务于禁中。获助勤于天下。而炎凉屡变。疾疹乘衰。皇帝夜不解衣。朝至忘食。虽圣心之备尽。终天数之莫逾。吾尝观性命之原。达死生之际。生而享庆寿之养。没则从昭陵之游。顾循初终。夫复何恨。皇帝宜念宗庙之重。无过哀伤。更赖股肱近臣。共为宽释。成服之后。三日外听政。服纪以日易月。在京文武百官。十三日而除。诸司长官及近臣观察使以上临于宫庭。其余临于宫门外。诸道州府长吏以下三日释服。军民不用缟素。缘边不得举哀。释服之后。勿禁作乐。园陵制度。务遵俭省。勉从吾志。勿事烦劳。余并依昭宪明德皇太后故事施行。 


      　　太皇太后遗诰元祐八年九月戊寅 

      　　吾受遗神宗。保佑圣嗣。忧勤庶务。今兹九年。未尝以一物徇于己私。片言害于公义。神祇助顺。宗社降康。方隅底宁。年谷屡稔。然吾素有末疾。已逼耆龄。寒燠所侵。疹恙时作。比欲释天下之重负。就东朝之燕间。复辟以时。实吾之志。屡婴沉疾。有加无瘳。皇帝以纯孝之诚。尽躬侍之养。冠带不脱于朝夕。药食必视其寒温。吾安于理命之常。决于死生之分。大期有极。固不可移。宁神厚陵。夫复何恨。皇帝宜念继统之重。躬听断之明。无过哀伤。勉慰物望。近臣辅弼。更为开陈。吾稽参旧章。推恩兵卫。内外诸军将士。并与特支。在京文武臣僚。并外处管军臣僚。并与支赐。皇帝成服之后。三日内听政。以日易月。一依旧制。在京文武群臣。十三日而除。诸司长官及观察使以上临于宫庭。其余官临于宫门外。诸道州府长吏以下三日释服。军民不用缟素。沿边州府。不得举哀。制服之后。勿禁乐。园陵制度。务遵俭省。勉从吾志。勿事烦劳。余依章献明肃皇太后典故。 




      ●宋大诏令集卷第十二 

      　　太皇太后下 

      　　谥议 

      　　慈圣光献谥议元丰二年十一月壬辰 

      　　右臣伏奉敕命。差撰大行太皇太后谥号文。臣退而考按国朝故事。祖宗诸后谥号皆二字。惟章献明肃皇后以四字。即具奏禀奉御宝批付臣曰。先帝以宗子入继大统。嗣位之初。哀毁过度。感疾逾年。军国机务。无所禀决。人情恟惧。神器震摇。赖大行太皇太后聪明睿智。权宜裁处。于是中外妥定。宗庙获安。逮皇躬康宁。匪由人言。即诏复辟。退飨东朝之养。十有七年。以慈为宝。拊子育孙裕如也。功德盛大。振古无有。今以四字为谥。大惧未足形容万一。姑循故事而已。宜以四字定谥。臣再拜稽首奉诏。于是有司择日。集百官于太庙。以请大行太皇太后尊谥。臣谨昧死上议。窃推迹上世。虞夏以前。质胜文隐。未有谥号。以名配位。死生同称。降及于商。虽有成汤之号。而其传盖略。无得而稽焉。迨周公旦。相武贻宪。作为谥法。以迹行表功。实往名归。大细相称。而后百王遵之。莫或废失。故生有丰功盛德。殁有大名显号。于以发挥光烈。垂耀后世。盖其为法。下不得诔上。求诸典礼。后之谥必请于庙。所以质诸神明。示天下以至诚大公之极。非臣子之敢专也。恭惟仁祖道侔干坤。德配尧禹。天既启以太平至治之运。乃作之合。以助成关睢麟趾之化。是以大行太皇太后应运挺生。赋畀笃厚。超绝今昔。聪明睿智之性。慈仁恭俭之行。天成生知。不习而至。养德闺门。则有窈窕之淑闻。俪体宸极。则有思齐之徽音。辅佐君子。朝夕忧勤。有卷耳之志。被服浣濯。躬俭节用。有葛覃之本。爱均嫔庶。有樛木之逮下。化行隐远。有兔罝之好德。退抑戚属。而饬之以恭谦。惠哀鳏寡。而振之以衣食。教内修乎闱闼。治外刑于邦家。安止乎礼义之宫。嬉息乎艺文之囿。炜炜乎惟兹以论后妃之德。固已极矣。无以复加矣。然犹未足以仿佛盛美万分之一也。若乃嘉祐之末。仁祖春秋既高。皇嗣未立。中外凛凛。人怀不宁。已而英宗入居东宫。国本既建。天下之心泰然。虽仁祖圣断不惑。早定大计。实由大行太皇太后先知达识。力赞以成。及英宗即位之初。哀毁成疾。于是权宜听政。庙社以安。亦既复辟。退处东朝。委远功名之隆。优游妙道之域。悟性命之理。通死生之变。不访乎崆峒而得治身之要。不登乎姑射而知凝神之方。盖正位宫闼垂五十载。受遗两世。母仪三朝。渊默而无为。飨四海之养者十有七年。皇帝仁孝纯至。恩义致隆。咨务谈经。问安视膳。尊奉报称。在礼无违。今明诏之所发挥。皆本诸至诚大公之极。斯足以照映前古。光辉无穷。记曰。文王无忧。以其有王季为之父。武王为之子也。恭惟大行太皇太后。仁祖以为夫。英宗以为子。皇帝以为孙。圣神相承。源深流远。以此较彼。文王为不足侔矣。臣历观载籍之传。任姒于周。有内助之效。而无闻于社稷之功。马邓在汉。有关政之勤。而不知乎道德之奥。犹且流声雅颂。腾芳简编。举以概今。不其狭欤。呜唿。羲轩以前。既不可得而考。其可考者。自三五以来。后妃之美。未有如大行太皇太后仁功圣德之盛。昭天漏泉者也。是宜为宋文母。以诏于万世。谨按谥法。爱民好与曰慈。能以仁教曰慈。通达先知曰圣。穷理尽性曰圣。和宁百姓曰光。格于上下曰光。聪明睿智曰献。博闻多能曰献。恭惟大行太皇太后包括众美。以集大成。神明之所顾歆。天地之所合契。宜以祖宗之命。奉上尊谥曰慈圣光献。 


      　　宣仁圣烈谥议元祐八年十一月乙酉 

      　　翰林学士朝奉大夫知制诰兼侍读顾临奏奉诏。以今月九日。集官太庙。请大行太皇太后谥。曰宣仁圣烈皇后。俾臣考谥撰议。以备玉册易名之大典。臣稽首再拜。谨昧死上议。洪惟大行太皇太后考高楚王。武烈王之孙也。妣镇国太夫人曹氏。武惠韩王之孙也。武惠事太祖太宗。削平僣伪。混一区宇。有慈惠不杀之仁。武烈事真宗。有见危致命协策平难之义。二人咸有大勋劳于太常。兹所以发祥演庆。诞降睿圣。配英皇。生神考。保佑圣孙。德备道隆。巍巍乎其极三后之崇也。方英皇龙蟠濮邸。乃公姓承华履泰之时。历数冥会。天作之合。夙夜相与稽求经训。博观史氏历代之载。乐将终身焉。仁皇在御。日月久。春秋高。天下之本未立。眷求宗藩。烛见潜隐。试难皇子。正命储宫。嘉祐末年。乃位天德。配体俪极。母仪四方。夤事庆寿。师其矩度。忘崇高之奉。弥以敦素为修身刑家之本。其服御顾非弊极。虽更历年纪。未尝輙易以苟费天物。敬以妇道风天下。骏惠我慈圣之懿则。克相英宗。绍仁宗之休荣。薄海内外。罔不配天其泽。迨英皇厌代。神考继序。崇庆宝慈。敬致色养。益怀谦抑。以尊东朝。清明内融。仰稽天若。超心道微。泠然乎万物之表。日绎旧学。覃思前往。增益其所自修。元丰八年。神宗寝疾。请同听览。俄鼎湖上仙。玉几遗命。拥保圣嗣。出震继照。共御延和。制政四海。安正明微。不踰防范。以至拜庆册礼。上寿坤成。率避临前朝。以推隆乎先后。监观前世后族之家。怙势干政。乱国殄家。昏迷颠覆。相踵而不戒者。训饬厥家。毋得妄祈恩宠。以玷国章。乃大出所奉。营第合族。阜其僦入。毕给常养。惇我亲仁。以修正义。有拟仲父。践更有劳。请擢置法从。明喻非欲。以戒开宠。有以恩入官者实繁。宜以时损。首裁外家。以申厥命。妙选坤极。咸属贤阀。兴言满盈。确乎不可。肇自治平。格于元祐。历年踰世。家无一人翱翔任事乎显要之路。咸以抑畏退藏。承教自励。罔或一毫之私。冒谒诸朝。宾帝之后。其内亲外戚。左右侍御之臣。惟朝夕论德流涕。而无平时侥幸之虞。考诗任姒。徽音相承。以隆周家。而光绝乎后。其治内有如此者。体坤用干。妙乎其不为首。研极论相。以统百官。代天器工。分乂庶务。未尝出聪明。见适莫。专智擅事。或罹偏吝之累。旷然凝然。以仰厥成。故当国大臣。敬委任责。咸得以程大猷。申故实。曲列详说。周旋事情。以承可否之命。尤屏绝侧听。峻防奸几。付之庶谟。大同乃绎。增置谏员。审求端士。俾危言笃论。不留下情。畅乎上闻。以疏壅塞之弊。听受之际。一以民为度。民之所欲者行。民之所否者已。无所为而不与民同者。故天下之民。不能离而议也。间或六气戾和。三辰异轨。则辍食忘寝。反覆究省。询过于朝。引咎于己。侧身咨嗟。感动中外。二帝三王之所以治天下不过乎是。其治外有如此者。履天下之利势。运天下之利用。不出闺闼。九年之间。无内外之难。泰定纯终。由古以来未之有也。圣心曲妙。不可形容。窃用民言。仿佛其迹。尊贤在位。使能在官。贵老兴教。哀穷恤隐。省徭惜力。薄赋厚生。常武戢兵。平法轻刑。蠲藏惠民。去吝濯俗。愚夫愚妇。咸孚大公。夫是之谓宣。饬严其在己。恕裕其在人。内无诸华。外无四夷。哀矜一视。允怀如伤。夫是之谓仁。研几超睿。迪顺佑神。兢业言动。奠而后发。惟恐一物不当。有忧乎上帝之心。始卒一诚。二配俱极。夫是之谓圣。政贵有常。人惟求旧。允厘百度。以定众志。倍其笃实。披靡浮华。纯素之风。孚近浃远。克相上帝。宠绥四方。诒谋燕翼。丕承烈圣之鸿绪。以固无疆之大业。夫是之谓烈。臣谨按谥法。圣善周闻曰宣。施而不私曰宣。克己复礼曰仁。功施于民曰仁。穷理尽性曰圣。裁成万物曰圣。秉德遵业曰烈。安民有功曰烈。合是众美。宜敬承乎祖宗之命。光大其徽称。以信无穷之传。谨上尊谥曰宣仁圣烈皇后。 


      　　谥册 

      　　慈圣光献谥册 

      　　维元丰三年岁次庚申。正月乙丑朔。十四日戊寅。孝孙嗣皇帝臣某谨再拜稽首言曰。臣闻道本无形。不可拟以称谓。德合无疆。不可规以封畛。然自昔贤圣相继。作民父母。莫不稽行以立谥。纪功而建号。着在典册。声于郊庙。盖休烈盛美。既有以冒于四海。则隆名尊称。必有以照于万世。恭惟大行太皇太后。实天祐宋。诞生淑圣。聪明渊静。至性得于自然。慈仁粹和。懿范冠于往昔。惟艺祖肇造区夏。武惠之勋。从享太室。积德流庆。用大集于后昆。迺登中闱。作配仁祖。夙夜警戒。逾三十年。亿宁神人。嘉靖内外。翊赞圣治。迄用有成。深惟宗社之重。援立先帝。大策既定。五谋协从。谅闇之初。哀疾弗豫。勉同听决。庸济艰难。群情于是获安。神器以之增重。而进退以正。劳谦有终。迹不践于外庭。岁甫期而复辟。方且宅心道秘。颐神物表。享东朝之尊。十有七年。福浸黎元、而撝挹不居。奉极天下。而恭俭自牧。较其全德远度。休声茂实。虽诗入所载。任姒之美。殆无以加。汉氏以来。马邓之列。莫得而比伦矣。顾惟冲菲。获奉晨昬。教诲抚存。慈惠兼至。间禀要务。仰遵成规。家用平康。民以宁一。庶蒙休祐。永锡难老。以伸小子欲报之志。以慰万方欣戴之心。不图邦衅上延。奄弃崇极。玉衣如在。飈驾不旋。痛色养之长违。顾孺慕而何及。考卜惟吉。因山有期。迺稽旧章。□□惠。□鸿名。请于祖宗。告于几筵。谨遣摄太尉、光禄大夫、行尚书礼部侍郎、同中书门下平章事、集贤殿大学士、上柱国、太原郡开国公、食邑五千五百户、食实封一千六百户臣王圭。奉宝册。上尊谥曰慈圣光献皇后。伏惟明□在天。昭鉴于下。膺兹典礼。永配庙祏。储祉锡羡。光于无穷。呜唿哀哉。谨言。 


      　　宣仁圣烈谥册 

      　　维元祐八年岁次癸酉。十二月甲辰朔。二十六日己巳。孝孙嗣皇帝臣某再拜稽首言曰。臣闻圣人之兴。默契天运。昔真宗仁宗之际。章献临御。岁周一纪。实能协和神人。以靖国家。逮我圣考。蚤厌万国。惟末小子。未堪多难。则亦圣祖母躬受其艰。始终九年。臣民以宁。社稷以固。欲报之德。未获其所。惟周人以讳事神。以谥易名。明诏圣德。以示后嗣。恭惟大行太皇太后。实天生德。作合皇祖。无私如天。博爱如地。内自宫省之秘。外薄华戎之广。丕冒德泽。以生以成。昔在景德。北人弗宾。时则武烈参定大计。师于澶渊。克遂有功。南北底定。垂九十年。民获养生送死。功书鼎彝。泽加于后。及我仁祖。将援宣考。以奠天位。亦惟慈圣。实以从母。先识潜德。宜于室家。施及朝廷。元丰之末。天地震烈。疾方弥留。群公卿士。拱手相视。罔知所措。而大策中定。与天为谋。肆时冲人。实主神器。帷幄既施。号令时叙。稽于众庶。庸一二老。政无旧新以便民为先。人无戚疏以守正为用。故士耻奇衺。民知向方。耕田而食。遂底于今。雨旸小愆。责躬菲食。饥馑时告。振廪辍漕。忧世之心。常若不及。人赖其赐。神享其诚。熏然和平。无大灾害。间修咸平之政。大弛逋责。中外所释。以千万计。饥寒者得以衣食。流散者得以安处。歌舞之音。流于四方。辽人恃和。时肆猾奸。一闻信义。敛然知畏。迄无一言之争。夏人恃远。更出侵扰。一被恩德。屡叛仍屈。卒为乞盟之计。虽燕处于中壶。实大赉于万邦。究观设施。莫见其眹。惟约心以公。自二王一主。洎于外家。均遇以法。无侥幸之求。处躬以俭。自饮食服器。至于宫室。取足于用。无华靡之饰。虽履大位。以天下养。而岁月之奉。子弟之荐。犹视长乐之故。是以贵戚近习。相视而愧。元臣耋老。闻风而叹。不言而化成。不威而心服。自三代汉唐。一人而已。若夫先后旧仪。具在有司。每自抑畏。置而弗举。受册之礼。当在文德也。而退即于崇政。明堂之贺。当在集英也。而仪止于东闱。将成宣光。则原庙之说。自处于治隆。将损任子。则族人之恩。下比于列辟。凡轻于约身。重于违礼。推之庶政。盖有不可胜言者矣。臣夙遭闵凶。未习师保之训。提携闵闵。若农夫之望岁。诱之以诗书之乐。滋之以劝讲之良。示之以听纳之宽。导之以决断之明。久而弗忘。遂以成性。方将率德以自广。致养以尽诚。而命之弗知。哀恫邦国。临朝悯然。未知攸济。易月之制。既弗敢违。因山之期。兹复以告。是用博访于卿士。受命于祖宗。惟德之至。不可以名言。而功之隆。不可以数举。敢因古人一惠之义。益以累朝四谥之法。庶以尽子孙之诚。而慰海内之望。谨遣摄太尉、右光禄大夫、守尚书左仆射、兼门下侍郎、上柱国、汲郡开国公、食邑六千三百户、食实封二千八百户臣吕大防。奉册宝。上尊谥曰宣仁圣烈太皇太后。伏惟灵德在天。令名垂世。光配庙祏。□于太史。没而不忘。永永无极。呜唿哀哉。谨言。 


      　　哀册 

      　　慈圣光献哀册 

      　　维元丰二年岁次己未。十月丙申朔。二十日乙卯。慈圣光献太皇太后崩于庆寿宫之萃德殿。旋殡于庆寿殿之西阶。粤三年三月甲子朔。十日癸酉迁座祔于永昭陵。礼也。燎映九关。漏终五夜。凄风吹以发音。俨金根其趋骛。孝孙嗣皇帝臣某。痛悲远日之至。擗踊终天之诀。飞驭莫攀。奠觞既彻。迺诏迩臣。追扬休烈。其词曰。猗欤太母。遐矣鸿绪。承派轩后。启封邾子。逮于武惠。为宋方虎。阴有善庆。超汉援禹。其在后昆。笃生圣女。瑞气天连。玉毫众睹。当炎精之四帝。求母闱之内辅。既作之合。遂定厥祥。占陋沙麓。兆轻寿房。正家阴顺。载物坤方。聪明睿智。端一诚庄。珩佩惟和。练衣犹浣。出阃无言。脱簪有谏。蚕织是亲。图书是玩。海赋圣学。鸾飞神翰。化自身先。恩无私谒。盛公族之麟趾。微外家之金穴。于穆英考。入绍仁宗。与子天下。赞□禁中。□□鼎之岌岌。慰万国之禺禺。皇躬未康。勉亲机政。明辟旋复。避远权柄。心契乎道。权归乎正。盛德若虚。至仁斯静。再副遗托。克昌继嗣。劳神乎遭变之始。受养乎承平之际。一人定省。大务咨议。每颜温而训笃。何慈深而爱至。造金仙之妙旨。探柱史之微言。抚赤绶之诸主。弄文褓之曾孙。斗维诞日之庆。天囿嘉时之燕。寿觞举而三宫乐。宝舆动而九逵抃。忽脱屣于紫房。遽归神于清汉。玉音绝兮窅何所及。黼幄空兮漠无所见。呜唿哀哉。下诰之夕。霜霰寒初。祖庭之旦。草木春余。惊流景之过隙。从吉占而启途。去深殿兮背白日。指新宫兮竁黄垆。呜唿哀哉。烟拂羽仗。月低斗城。出六衣于东闼。转五路于西埛。纷相趋兮侍卫。恍如在兮平生。呜唿哀哉。马踯躅兮风萧散。度巩原兮临洛岸。近桥山之衣冠。下银海之凫雁。龙鉴收兮将就蚀。剑户阖兮何时晨。寝肃肃兮苍野。帘阴阴兮绿尘。拂晓风兮泣长御。瞻暮柏兮悲宫臣。圣孝执丧于三岁。舆情结惨于八垠。呜唿哀哉。涂山嫔兮夏盛。大任归兮周隆。视今兮揆古。轶德兮踰功。彤管之纪。但传于土苴。白玉之镂。恶足以形容。严清庙之登配。光亿载以无穷。呜唿哀哉。 


      　　宣仁圣烈哀册 

      　　维元祐八年岁次癸酉。九月丙子朔。四日己卯。大行太皇太后崩于崇庆宫之寿康殿。旋殡于崇庆殿之西阶。有司奏谥曰宣仁圣烈。粤明年二月癸卯朔。七日己酉迁座祔于永厚陵。礼也。□□帟空。神庭燎晻。云似郄以复凝。月虽辉而如惨。孝孙嗣皇帝臣某。临遣奠以兴哀。瞻振容而永慕。凤吟管以何悲。龙挟輴而若驻。羽卫罗阙。神仪布路。爰制近司。纪陈圣度。其词曰。皇矣大宋。宝命自天。重明累圣。跨功轶宣。圣后在中。契于坤干。校任比姒。亦逾于前。有系自姜。源深积厚。功熙我朝。方虎是偶。奄韩宅鲁。益昌厥后。月瑞日□。是兴太母。于铄太母。躬义率仁。居静犹地。含和如春。正素自禀。聪明夙闻。作合英祖。齐昇并耀。受养神考。阴功善教。体道不违。唯德是傚。元丰末命。帝念惟辟。听断勉同。以补天隙。拥佑神孙。立民之极。公以莅人。俭惟化俗。衣有大练。奁无片玉。房闼不出。四海在目。信义由中。九夷思服。如鉴不尘。如瑾不缁。三事大夫。正直是咨。宗藩外戚。渗漉惠慈。人爵王官。虽卑不私。庙谒靡行。外朝靡践。池籞靡临。唯政是勉。服御靡更。唯德是善。庸示万方。为则为典。左右皇躬。日就月将。动有坛宇。居由范防。造次于是。寖隆且昌。如天清明。霁日之光。治化方成。忧劳亦至。外若平居。中潜遘疠。坤轴斡以夜摧。月轮翩而晓坠。曾大化之靡怛。尚斯民之为意。呜唿哀哉。珠箔低垂兮云雾犹隔。繐帐仿佛兮炉烟未消。想仙驭以何适。谢人寰而已遥。万乘号恸。哀缠九霄。千官缟素。雨泣东朝。呜唿哀哉。人与神兮变何速。秋复春兮时已徂。牺盈兮未忘于平昔。綍动兮难留于须臾。翼八翣以为卫。陈六衣而起涂。呜唿哀哉。野苍茫兮人渐远。仗徘徊兮天欲晚。溯洛涧兮嗟备物之如在。逾巩岸兮知神游之不返。山川已兆于真宅。松柏犹疑于故苑。呜唿哀哉。玉晦龙蛰。金藏鉴昏。泉关掩夜。宫闱泣晨。车轨同兮虽来于万国。宝座闭兮唯朝于百神。鱼为炬以非日。鴈长飞而不春。呜唿哀哉。成内则于三朝。贻素风于千祀。致理之勤兮今已往。大道之公兮古如此。何远其家以为国。而忧其民之犹子。宜大书而作册。俾永光于宋史。呜唿哀哉。 


      　　山陵 

      　　太皇太后称山陵诏元丰二年十月戊午 

      　　大行太皇太后辅佐仁宗皇帝。援立先皇帝。保翊朕躬。获安宗庙社稷。功德隆盛。闻于四海。垂及后世。光辉无穷。而天畀圣质。今昔绝拟。游心道域。退托不居。渊默宸闱。福芘天下。方图崇报。未知攸为。今遗命陵号。于本朝旧制。乃重有贬抑。曷以茂对显烈。慰塞中外之望乎。可诏有司。易园陵曰山陵。余恭依遗诰施行。 


      　　易太后园陵作山陵诏元祐八年九月己卯 

      　　太皇太后受遗称制。保佑眇躬。勤劳九年。阜安四海。大德未报。奄弃东朝。布宣末命。中外悲怛。永惟平日谦恭之至意。每避先后临御之常仪。逮此遗言。止以园陵为号。既非朕尊崇之本志。又失臣下爱戴之诚心。宜诏有司。易园陵为山陵。余恭依遗诰。 




      ●　　宋大诏令集卷第十三 

      　　皇太后一 

      　　尊立 

      　　有司请上皇太后尊号奏建隆 

      　　伏以王者立显亲之殿。所以尊母仪。开长乐之宫。所以伸子道。稽诸历代。实有彝章。伏惟□母南阳郡太夫人。象叶阴灵。功深厚载。涂山助夏。首冠于三王。文武兴周。名存乎十乱。徽号未正。阙孰甚焉。谨按汉书曰。帝祖母曰太皇太后。帝母曰皇太后。皇帝陛下膺图资始。孝治攸先。宜彰坠燕之祥。式表濯龙之贵。伏请上尊号曰皇太后。诏曰恭依典礼。仍令所司。候追册四亲庙毕。择日备礼奉册。 


      　　尊皇太后制至道元年四月乙未 

      　　王者膺顾托之重。居宸极之尊。稽考旧章。宣明孝治。用尊尊之义。慰蒸蒸之心。风化攸先。莫尚于此。顾惟眇质。获嗣庆基。仰奉慈颜。敢忘前训。洪惟大行皇后坤元表德。壸范流芳。辅佐先朝。厥功斯茂。俾陈典册。式荐徽称。谨上尊号曰皇太后。 


      　　追尊贤妃李氏为皇太后制至道元年十一月丙申 

      　　朕获纂洪图。仰怀慈训。式遵茂典。诞举徽章。太宗皇帝贤妃李氏。辅佐先朝。发挥内则。柔明之范。图史传□。顾惟凉薄之资。敢忘劬劳之德。追崇礼秩。用慰孝思。宜追上尊号为皇太后。 


      　　追尊李宸妃位号营奉园陵诏明道二年四月二十一日 

      　　朕哀制之中。未遑议政。皇太后谓朕曰。宸妃早事先帝。尤为懿恭。膺降诞之符。守谦冲之德。至于号位陵寝。聿周禫祥。归奉母仪。克勤辅佑。兴居合礼。言动有常。两播徽音。九优彝典。以贲慎终。可追崇为皇太后。 


      　　故圣瑞皇太妃朱氏追尊为皇太后制崇宁元年二月十七日 

      　　门下。夫孝之至者其爱广。报之厚者其礼隆。朕遹骏皇图。极思父念兄之感。怆怀圣瑞。尽饬终追远之情。敷告治朝。特尊显号。故圣瑞皇太妃朱氏。懿恭惟则。柔惠且仁。早衍庆于螽斯。克相仪于椒掖。辅佐昭考。有警戒之道。而无险诐私谒之心。保佑泰陵。助继述之功。而遵柔懿慈俭之德。仰徽音之逾茂。嗟淑命之不融。于戏。妇顺谦冲。生不及四海之崇养。宠章华焕。殁而加万世之鸿名。惟哀慕之无穷。用褒崇于罔极。宜追尊为皇太后。仍令所司备礼册命。 


      　　谕崇宁初奸臣损钦成旧仪诏大观三年二月五日 

      　　朕惟钦成皇后辅佐神考。淑慎懿恭。诞育哲宗。慈仁顾复。尊为帝母。十有五年。就养宫闱。阴利天下。而崇宁之初。奸臣用事。饰终送往。因陋就简。妄骋私意。悉损旧仪。屡加诘问。终莫遵承。比阅典礼。欲加是正。而岁月遄迈。既往莫追。事违本怀。情深惋恻。咨尔在位。体朕意焉。 


      　　尊号 

      　　百官上皇太后尊号不许批答天圣二年七月甲辰 

      　　吾顷在先朝。实当内治。虽极崇高之位。常思抑损之风。昨以嗣君。始膺丕绪。聿承遗诏。协预政经。赖宗祏之降祥。复忠贤之戮力。迄臻康乂。肇举燔烟。而鼎臣宗工。庶尹多士。遽形勤请。愿上尊称。念何德之克堪。实以荣而为惧。眷言列位。宜察素怀。 


      　　皇太后降毋得上尊号手书天圣五年七月己未 

      　　吾奉先朝之顾言。保嗣圣之鸿业。间临便殿。同访远谋。乃至寤寐不遑。旰宵若厉。而咎证屡见。政化未孚。将戒天正。聿新郊报。虑循旧典。载上尊名。宜告在廷。当体吾意。 


      　　追尊李宸妃为皇太后制明道二年四月壬寅 

      　　王者抚育黎元。务恢要道。盖孝笃于己则化之厚。感发于心则报必隆。有怀顾复之恩。爰举尊崇之典。故宸妃李氏。辅佐先圣。诞育眇躬。空流彤管之音。未正轩星之位。是用顺稽旧典。恭荐徽名。庶申创慕之思。以称劬劳之德。宜追尊为皇太后。仍令所司择日。备礼册命。 


      　　皇太后号保庆诏景祐元年九月壬子 

      　　皇太后顷在先朝。久参内辅。顾惟冲眇之质。备承抚爱之恩。自显受于尊名。赖总临于中壸。益彰谦懿。思罄恭虔。载钦保祐之慈。式叶熙隆之庆。聿崇称谓。庶表光扬。宜令宫禁上下。此后并以保庆皇太后为称唿。并置所居殿额。咨尔宰弼。当体至怀。 


      　　尊皇太后制嘉祐八年四月丙子 

      　　王化之基。所先者孝治。邦典之重。莫大乎尊亲。言念眇躬。获承圣绪。况钦闻于顾命。俾祗奉于母仪。敢率旧章。式陈显册。大行皇帝皇后配德宸极。比大坤维。柔范蔼于宫闱。徽音流乎天＜宀禹＞。辅佐先帝。肃雍罔违。抚毓冲人。爱慈至厚。奉加徽称。仰慰慈颜。谨上尊号曰皇太后。其合行册礼。令有司检详典故以闻。 


      　　尊皇太后制治平四年正月己未 

      　　圣人之制世驭俗也。莫大乎孝治。先王之正国安人也。必先于礼经。矧惟帝母之尊。夙毗王国之化。朕绍膺宝祚。祗遹圣谟。恭遵凭几之言。深惟置器之重。遵行典册。仰奉徽名。大行皇帝皇后柔范布于中宫。阴教播于天下。辅佐先帝。贤德内修。抚循朕躬。慈训备至。恭加懿号。允迪先猷。谨上尊号曰皇太后。其合行册礼。令有司检详典故以闻。 


      　　尊皇太后制元丰八年三月庚子 

      　　王者之治国也。莫重于礼文。人子之事亲也。莫先于孝敬。矧正母仪之位。实基王化之纲。顾惟冲人。祗绍大统。奉爱同之遗训。崇俪极之徽名。申敕攸司。答扬盛典。大行皇帝皇后化刑四国。被教六宫。辅佐先朝。秉齐明之德。抚循菲质。致均一之仁。恭迪圣猷。奉加美称。可上尊号曰皇太后。 


      　　追尊陈太妃为皇太后制建中靖国元年正月十六日 

      　　门下。守位曰仁。事亲者仁之实。教民以孝。因心者孝之先。茕然眇躬。幼失所恃。有霜降露濡之感。无昏定晨省之因。隆祐深慈。具言于遗训。章懿盛典。并列于有司。明告治朝。追荣显号。故皇太妃陈氏。柔仪慎靖。淑德齐明。标茂范于皇闱。蔼徽音于彤史。辅佐永祐。肃雝内庭。诞育冲人。缵承大统。彼苍不吊。陟屺缠哀。闻鸡犹想于问安。吹棘徒增于陨涕。既不能致四海之养。衔恤无穷。将何以报昊天之恩。崇名为慰。用广如存之敬。以伸终慕之情。宜追尊为皇太后。 


      　　瑞圣皇太妃追崇为皇太后诏崇庆元年正月十六日 

      　　瑞圣皇太妃昔事神考。柔懿顺恭。无险诐私谒之心。有警戒相成之道。诞育哲庙。飨养西宫。助绍承继述之功。遵慈俭保佑之德。今云殂殒。良用衋伤。思父念兄。礼宜隆厚。特申郊报。载上尊名。宜告在廷。当体吾意。 


      　　文武百寮再上表加上皇太后尊号不许批答天圣八年 

      　　夫道以冲而为用。易以谦而蒙福。傥自矜大。所不与焉。吾获绍基图。深惟抑畏。盖勉遵于先托。固无助于君明。曩岁群臣吁言。嗣皇内请。膺受丕贶。良非素怀。今郊报有期。国家常典。众心输向。复上美名。且方隅敉宁。运历隆治。盖天地之储贶。庙社之流祥。惟帝丕承。乃克臻此。在吾菲德。敢自为功。矧有愧于前称。谅难从于今议。庶全撝挹之志。免惭记注之传。 


      　　册文 

      　　皇太后尊号玉册文 

      　　维天圣二年岁次甲子。十一月乙酉朔。十三日丁酉。嗣皇帝臣某谨再拜稽首言。恭以为天下之母者。爱育之功博。居域中之大者。覆载之道均。乃有饰盛礼以推崇。因强名而丕显。以恩则尊亲偕极。以义则中外一辞。表德垂鸿。非可以报也。况乎保宁丕绪。抚览权纲。格万宇之洽平。副舆情之输戴。式隆称号。以播休铄。伏维皇太后陛下聪明淑哲。渊默懿恭。袭御龙之遐源。启曾沙之瑞命。辅佐先圣。辑睦藩房。申翊宫朝。叶敷阃教。服图史之至诫。慕黄老之微言。乃正位承天。居尊治内。勤俭之化。式于中闱。和平之风。被于四表。王基允固。睿问载融。曩者号弓在辰。仍几有命。粤以大宝。付于菲躬。茕茕哀荒。惧罔攸济。实赖慈荫。以援鸿图。上奉顾托之明。俯慰迩遐之望。详录机务。咨谋政经。宪祖宗之旧章。勖官师之凝绩。本乎子物之惠。济乃守成之业。今蛮夷款附。封宇靖安。百度聿修。六气时若。肇禋肆类。克展上仪。享是休嘉。率由保翼。故得公卿庶尹。藩岳守臣。武旅戎酋。缁黄耋艾。咸谓周有思齐之□。播于声歌。汉有长乐之注。垂于竹帛。斟酌前训。拟议盛猷。允非鸿名。莫扬盛烈。绵代旷典。自我而着。犹且推美而弗省。约己以至谦。连袂叩阍。露章五请。臣得以因人之欲。拜疏于内。甫回冲虑。乃徇公言。夫含章履顺之谓应元。诏训率下之谓崇德。体仁所以膺寿藏之福。宣慈所以隆圣善之懿。不胜大愿。谨与百寮士庶。奉玉册琮宝。上尊号曰应元崇德仁寿慈圣皇太后。伏惟懋叶欢心。诞膺洪册。承七庙之流祥。受九昊之敷锡。拥佑家邦。祉祚无极。臣某诚欢诚抃。顿首顿首谨言。 


      　　明道二年皇太后尊号册文 

      　　维明道二年岁次癸酉。二月丁酉朔。九日乙巳。嗣皇帝臣某谨再拜稽首言。恭惟荷神器之重者。必能充其道。措天下于治者。乃可享其尊。虽复虔巩大猷。抑畏先宪。周藏功表。迹隐言外。至于体干之健。则四德随具。法坤之顺。则万物自光。乃知圣人施尊名。建显号。有以答四海之望。未始缺三神之欢。况夫有亲之慈。有国之典。有亿众之勤请。有冲人之奉承。则鸿徽景铄。揭无垠而耿千古。不得为身专辞也。伏惟应元崇德仁寿慈圣皇太后陛下。徇齐懿淑。钦明惇大。覃葛表乎成德。伣天禀乎睿姿。内辅先帝。布昭阴教。柔风彷徉。太和絪緼。惟深以钩天下之志。弥简而知天下之限。及真庙凭几。缀衣在廷。导扬审训。参录庶务。时惟寡薄。嗣膺宸统。惧德弗类。惟天难忱。实繄宝慈。佐佑丕业。于是进耆哲。黜憸壬。鼓清风。阜群品。烝云以濡之。揭日以照之。回霜收电。恤狱犴之苦。金声玉振。制条令之当。不爱牲牷以裕于神。不玩印钮以宠其勋。好直而无翳谏。育材而善多士。浣衣训俭。程书戒勤。出入十年。上下一德。至乃师兵不试。方陲无警。一介之使。朝服以至穹庐。丈余之组。驰轺而抚西夏。荡然王德。无思不服。遂能内外有谧。宪度具张。俗祛奇衺。民服敦庞。箫勺之和。极天而蟠于地。义慈之爱。浃肌而沦于髓。拔其疠疵。纳之仁寿。百昌蕃芜。而竞乎昏作。三辰阳明。而顺乎发敛。使眇眇之质。托王公之上。无遗德。无愆令。重拥越成。以缉熙于光明。谅非谆诲。畴克臻此。曩以崖略上德。形容丕称。大功日新。舆情未惬。方今款谒庙祏。祗见祖宗。馨香升闻。休嘉振动。而廊庙文武。相臣将臣。卿尹师校。家陪耆艾。仙释之净众。要荒之渠长。蔼然咸造。以义固争。佥曰备物不膺。无以贲天命。群生不怀。无以绥方国。既即旧典、创新制。则因而易行。略小节、着大美。唯称而后可。切订茂实。以增圣号。陛下方复允恭克让。劳谦终吉。连襼五请。始曰俞哉。夫高明资始。是之谓应元。思睿周达。是之谓齐圣。鼓舞范围。是之谓显功。敷施化育。是之谓崇德。睦族济众。是之谓慈仁。祈年永思。是之谓保寿。臣不胜大愿。谨遣摄太尉、籍田大礼使、推忠协谋同德佐理功臣、开府仪同三司、行门下侍郎、兼吏部尚书、同中书门下平章事、昭文馆大学士、监修国史、上柱国、东平郡开国公、食邑七千户、食实封二千八百户吕夷简。奉玉册玉宝。上尊号曰应元齐圣显功崇德慈仁保寿皇太后。伏惟钦受鸿册。昭迪成功。挹道观妙。援天比崇。迈任姒之遐武。袭黄老之渊宗。乂安鼎祚。以摅无穷。 


      　　皇太后册文 

      　　维治平二年岁次乙巳。十一月丁巳朔。十有六日壬申。嗣皇帝臣某谨稽首再拜言曰。臣闻昔者明王之以孝治天下者。非家至而日见也。盖有要道焉。推所以行于己者。为天下率。尽所以奉其亲者。为天下先。而四海靡然其承风矣。洪惟有宋。受命造邦。百年四圣。而小子获承之。以继我仁考之遗休余烈。方与群公卿士。夙夜以思。勉其不逮。庶几如我仁考付畀之意。以申罔极欲报之心。此固栗栗祗惧。不敢遑宁者也。顾惟眇末之质。提携鞠育。慈仁咻呴。至于有成。自我圣母。嗣位之始。哀迷在疚。而忧劳艰难。一日万务。叶和绥静。保佑扶持。功施邦家。亦惟我圣母。永惟至恩大德。无物可称。是用稽参典礼。率吁群心。合志一辞。恳恳惓惓。不胜大愿。谨遣具官韩琦。具官胡宿。奉玉册金宝。上尊号曰皇太后。恭惟皇太后圣善明哲。柔闲静专。粤自正位中宫。内助先帝。阴礼修而教行。俭德着而下化。遂及万国。先于正家。逮夫玉几受遗。遭时多难。勉徇勤请。权同听决。而明识远虑。动怀谦畏。深鉴汉家母后之失。讫不践于外朝。及归政冲人。合于易之进退不失其正之圣。是惟全节鉅美。固已超出前古。垂法后世。宜乎盛烈播于声诗。尊名光于典册。惟末小子。获奉温凊。呜唿。殚九州之富以为养。未足尽于孝心。享万寿之福而无疆。期永承于慈训。臣某诚欢诚抃。稽首再拜谨言。 


      　　皇太后册文熙宁二年四月壬戌 

      　　臣闻子亲生之。而恩咻仁喣。至于有成。其义若天覆。无有穷极。矧眇躬所系。以提以护。乃至托王公之上。而获承祖宗之余烈。亲德所载。不己极隆而愈重欤。欲报之恳。顾天下无物以称其大。是用率吁众志。顺稽典礼。一辞欣合。不胜至愿。谨遣摄太尉、推忠协谋崇仁同德赞治守正保运亮节佐理翊戴功臣、枢密使、剑南西川节度。管内观察处置桥道等使、开府仪同三司、守司空、检校太师、兼侍中、兼群牧制置使、行成都尹、上柱国、潞国公、食邑一万七千二百户、食实封六千七百户臣文彦博。摄司徒、推忠佐理功臣、正奉大夫、行右谏议大夫、参知政事、上柱国、南阳郡开国侯、食邑一千户。赐紫金鱼袋臣赵抃。奉玉册金宝。上尊号曰皇太后。恭惟皇太后静专柔明。禀协坤体。以承天之顺。内助英考。惇俭德以为阴教之冠。而世莫不矜式。杜私恩以保外家之贵。而福□□畀之长享。懿铄远虑。高出前古。肆小子缵服。惟慈训是禀。夙夜夤畏。不敢坠继承之业。比见上帝。告成大礼。仰惟我圣母保佑之力。于戏。养有九州之富。而莫大之德。不足报万一。孝形四海之广。而因心之笃。不足见仿佛。惟是尊名徽册。合乎万寿之无疆。予末小子永惟左右之是奉。兹实惓惓之愿。 


      　　皇太后册文元祐 

      　　臣闻鸿名显号。尊一仪而后为大。丰禄备养。极四海而后为至。夫惟厚德积载。则极尊靡亢。纯佑流泽。则多福无疆。爱敬尽于孝治。情文达于礼本。卓哉煌乎。非甚盛德。何以兼大名享至养哉。本朝受命溥将。隆化熙洽。惟皇叶之昌炽。由圣母之辅治。阴教修而内化。俭德怀于永图。遐迩一体。中外禔福。迨于冲人。纂承皇绪。母仪崇训。实赖慈宝。坤元资生。并及品物。天地并贶。华夏乐推。率吁众心。不胜大愿。谨遣摄太尉臣安焘、摄司徒臣范纯仁。奉玉册金宝。上尊号曰皇太后。恭惟皇太后秉德圣淑。处躬静专。徽音。迈于三母。柔范形于四表。上当天心。则纷纶葳蕤。应诚之景贶。下符民愿。则讴歌鼓舞。傒志之群甿。各敬奉宝策。光显隆祚。岂特思齐咏诗。纪宗周之尽美。长乐注记。述汉氏之懿铄。然后膺受介福。降格永平。如川之方至。如日之始升。九功之德。莫匪可歌。万邦之民。率由于变。 




      ●宋大诏令集卷第十四 

      　　皇太后二 

      　　听政 

      　　真宗丧服臣寮请皇太后处分军国事表不许批答 

      　　览表具之。衅祸自天。先帝厌代。攀号殒越。触地无容。虽理命之行。已闻诞告。而机务之重。岂暇亲临。遽览露章。愿遵遗旨。言念忠恪。徒增叹嘉。所请宜不许。 


      　　第二表不许批答 

      　　览表具之。先帝升遐。率土号慕。况在寡德。岂任哀摧。眷惟辅弼之贤。咸膺顾托之重。夙宵勤瘁。中外谧清。而荐上封章。恳陈末命。愿从听览。实所未遑。省阅再三。愧叹无已。所请宜不许。 


      　　第三表许批答 

      　　览表具之。先圣贻谋。嗣君缵历。缅惟辅佐。属任忠贤。乃眷眇躬。曷任机务。而疏封三上。中外一辞。俾预政经。仰遵遗训。昌言无极。申谕不遑。斯用勉从。良增愧恧。所请宜许。 


      　　皇太后降军国政事进入文字手书干兴元年二月癸亥 

      　　中书门下牒枢密院。今月二十四日准皇太后手书。赐丁谓以下。近以衅罚所钟。攀号罔极。上赖邦家积德。皇帝嗣徽。中外一心。永隆基构。先皇帝以母子之爱。有异常伦。所以遗制之中。权令处分军国事。勉遵遗命。不敢固辞。然事体之间。宜从允当。自今已后。中书枢密院军国政事进呈皇帝后。并只令依常式进入文书印画。在内庭亦不妨与皇帝子细看览商议。或事有未便。即当与皇帝宣召中书枢密院详议。如中书枢密院有事关机要。须至奏覆。即许请对。当与皇帝非时召对。即不必预定奏事日限。盖念先朝理命。务合至公。其于文武大臣。内外百辟。推诚委任。断在不疑。缅料忠贤。各怀恩义。必能尽节。以佐昌朝。顾予菲躬。得守常典。兴言及此。五内伤摧。故兹示谕。咸使知悉。 


      　　宰臣等请皇太后五日一次坐朝不许批答干兴元年二月 

      　　览表具之。昨者猥蒙遗制。俾预政经。勉用率循。良增愧恧。以大邦之累盛。加四海之同文。其在事机。不无繁委。每于宫掖。详览奏封。得与嗣君。预伸谋议。适观抗疏。备述昌言。期徇良规。亲临便殿。载与嘉话。诚所未遑。庶叶至怀。且仍旧式。所请宜不许。 


      　　第二表不许批答七月二十七日 

      　　览表具之。宝绪方隆。茂规咸在。每于宫壶。详阅政经。必循诒燕之谋。庶叶讲求之式。荐观奏牍。恳冀亲临。诚所未遑。但增多尚。所请宜不许。 

      　　第三表许批答七月二十三日 

      　　览表具之。昨膺付托之重。领机务之繁。眷乃嗣君。助其为治。顾惟寡昧。靡克遑宁。日月不居。俄更素律。夙宵自励。无爽大猷。而卿等屡上封章。备陈恳悃。以为小大之政。必在于亲临。承弼之言。免烦于中覆。庶遵先旨。亦叶前规。坚确不回。忠恪斯见。勉从勤请。良用愧怀。所请宜许。 


      　　宰臣等上皇帝乞皇太后五日一次坐朝表允批答干兴元年七月 

      　　省表具之。昨者先帝登遐。冲人缵服。仰承遗命。诞告群方。允赖母仪。兼总军国。上缘慈训。过执劳谦。久未遵行。实增哀惧。卿等克当大任。祗率圣言。恳拜封章。备陈谠议。已蒙告谕。勉徇勤诚。嘉与忠贤。同此欣庆。所请宜允。 


      　　真宗大祥后皇太后赐宰臣等手书天圣二年二月癸酉 

      　　皇穹降祸。先帝上升。日月靡留。祥祭云毕。百身莫赎。五内已摧。言及于兹。号殒无诉。所幸三边彻警。五谷丰登。此皆上灵垂休。及宗庙储祉。贤能尽力。中外协心所致也。载念天下至广。万务至繁。吾以受先圣顾托之深。皇帝春秋之富。助成治道。用乂苍黔。期见抱孙之欢。永遂含饴之乐。如马邓流芳册书。此吾之志也。更赖三事庶尹。百工群司。勉悉厥心。同底于道。 


      　　皇太后权同听政制嘉祐元年四月己卯 

      　　朕承大行之遗命。嗣列圣之丕基。践祚之初。衔哀罔极。遂罹疾恙。未获痊和。而机政之繁。裁决或壅。皇太后母仪天下。子育朕躬。辅佐先朝。练达庶务。因请同于听览。蒙曲赐于矜从。俾缓忧勤。冀速康复。将来听政日。请皇太后权同处分。 


      　　皇太后第一次付中书门下还政书嘉祐八年四月十六日辰时。降到御宝札子令撰。当日未时却于通进司进入。不曾降出。 

      　　吾奉先帝之制。托嗣君之孤。当莅祚之初辰。结念亲之永慕。茕然在疚。浩弗能支。因露言于禁中。请同政于天下。重以猝遭家难。俯徇群情。维庙社之储灵。复干祗之荐祉。皇躬加裕。邦统有归。宜遵还辟之文。以副承祧之望。矧祖宗之有成宪。辅弼之有嘉谋。勉用持循。释吾忧负。今来皇帝已遂康复。更不同听政事。故兹示谕。当体此怀。付中书门下。 


      　　皇太后第二次付中书门下还政书治平元年五月十一日未时。通进司降到御宝札子令撰。当夜三更却于通进司进入。 

      　　日者昊天不吊。先帝上宾。遽扬末命之言。乃结未亡之痛。而皇帝践阼之始。衔哀过情。忽传诏于外庭。请预闻于庶政。载念承邦之重。累申还辟之文。皇衷未回。群、听犹郁。顾人子之诚虽至。然国家之事靡安。况日听治朝。躬发神明之断。出驰禁跸。众闻舆马之音。百姓莫不交欣。三灵以之荐祉。吾尝视前史之戒。思累圣之图。将退饬于母仪。庸进强于君德。从容房闼。不□□□□权同政事。候皇帝康复日如旧。今岁两曾降手书还政。辅臣等并于皇帝御前纳下。今日圣躬已安好。其军国事更不同处分。故兹示谕。宜体至怀。付中书门下。 


      　　皇太后权处分军国事诏元丰八年二月乙未 

      　　朕膺昊穹之眷命。缵列圣之丕图。夙夜精勤。兴居爽豫。永惟四海之广。虑壅万微之繁。皇太后德盛母仪。道隆坤载。圣性聪哲。达于几深。仰叩慈仁。许同听断。庶专调护。早遂康和。应军国事。并皇太后权同处分。候康复日依旧。 


      　　皇太后手书付三省 

      　　吾德薄。不敢上同明肃、宣仁。而远戒前代称制终身之失。自同听断。夙夜靡遑。不欲候□□殿殡礼毕。遂即退处。皇帝圣孝。坚请再三。仍以山陵事重为言。故兹黾勉。有愧于心。止俟将来神主祔庙。便遵此制。吾意已决。可令中外闻知。 


      　　皇太后手书付三省元符三年六月癸亥 

      　　吾权同听断。本非吾志。艰难之初。欲止不敢。黾勉于兹。日计一日。苟可得已。宜不待时。乃者皇帝以大行山陵事重为请。故候祔庙礼毕。即遂退处。今皇帝圣智日跻。万务益习。仁明睿断。裁决中理。海隅苍生。咸被德泽。吾用慰心。顾复何虑。况山陵营奉就绪。引发有期。或不知止。则岂不蹈古人所戒。而失复子明辟之义哉。可不俟祔庙。止俟灵驾发引。罢同听断。布告中外。咸使闻知。 


      　　皇太后罢同听断诏元符三年七月丙寅 

      　　朕奉皇太后手书。可不候祔庙。止俟灵驾发引。罢同听断。朕以眇身。获承大宝。实赖皇太后仁圣。敉宁万邦。遽奉玉音。靡遑安处。涕泣拜请。至于累旬。虽盛德徽猷。度越今古。顾惟不类。惧弗克胜。圣志莫回。未知攸济。勉遵慈训。深惕于怀。布告中外。咸使闻知。 


      　　皇太后罢同听断德音元符三年七月癸酉 

      　　门下。朕奉承圣绪。追述先猷。仰恃母仪。共安天下。皇太后深诫称制终身之失。确遵复子明辟之言。荐降手书。期罢同政。超今冠古。夐不可俦。遗大投艰。惧弗克任。既莫回于圣志。思有显于慈亲。永惟此心。未知攸称。岂特用三牲之养。固当奉四海之欢。用伸锡于涣恩。俾益孚于慈德。应四京诸道云云。于戏。宥过无大。式于九围。立爱惟亲。加于百姓。咨尔中外。咸体朕怀。 


      　　礼仪 

      　　建万安宫奏咸平二年 

      　　中书门下上言。圣人之德。莫大于尊亲。帝母之尊。备存于典制。皇太后辅佐先帝。母仪万邦。虽极尊之称。已光于坤德。而异宫之义。未叶于礼文。谨按汉制。皇太后称长乐宫。又按唐史。穆宗郭太后。居兴庆宫。号兴庆太后。恭宗王太后。居义安宫。号义安太后。武宗萧太后。居积庆宫。号积庆太后。今皇太后宫室之制。有所未备。岂可使六宫瞻仰。俯同家人之仪。三朝庆贺。犹阙奉觞之地。臣等不胜大愿。伏请命有司为皇太后建宫立名。以称陛下奉养慈颜。孝治天下之意。诏曰可。仍上宫名曰万安。 


      　　命妇见皇太后仪式诏 

      　　礼仪院札子奏。准遗制。军国事兼权取皇太后处分。今参详内外命妇。今后凡遇入内见皇太后。欲望内中别设客殿延见。除长公主并亲王夫人已上。许殿上起居。其余亲族命妇。并依班次序立于殿下起居。仍于宫庭量地之宜。内外命妇各设幕次。不得取便于内中交杂往还。其班序次第。及殿庭收接文字。亦乞专委自来合属职掌之人。依此编排管勾。其命妇或有陈乞表状。便于当职人处通下。即不得辄自将表状升殿唐突。务要整肃。如有违犯。并须具事由。奏取圣旨指挥。及乞下入内内侍省。内东门晓示。各令知委。并下南宫、北宅、并诸宅院勾当使臣等。依此取进止。已降敕命依奏。宜令入内内侍省遍行指挥。并札付内东门司晓示。 


      　　天安殿发皇太后册诏天圣二年九月甲午 

      　　朕奉膺眷命。获守宗祊。期德洽于民心。在孝治于天下。恭惟皇太后祗膺遗训。总览鸿机。邦国用康。品物咸乂。将举泰坛之类。宜尊册宝之名。躬率群僚。式扬盛烈。比览攸司之草具。乃于便殿以陈仪。情礼未安。臣庶何仰。宜临正宁。恭上徽称。将来朕以天安殿发册于文德殿上。皇太后受册于崇政殿。 


      　　尊崇皇太后仪范诏治平元年五月 

      　　顷以嗣承大统。方执初丧。过自摧伤。遂婴疾恙。皇太后尊居母道。时遘家艰。悯予哀荒。俯徇诚请。勉同听览。用适权宜。赖保护之勤劬。获清明而康复。恭惟坤德之至静。实厌事机之久烦。殆此弥年。荐承谋诲。顾寔烦于庶政。难重浼于睿慈。然而方国多虞。则能济天下之务。惟时无事。亦宜享天下之安。先民有言。无德不报。虽日奉三牲之养。未足尽于欢心。而刑于四海之风。必务先于孝治。惟是事亲之礼。盖存有国之规。当极尊崇。以称朕意。应合行仪范等。令中书门下密院参详以闻。 


      　　尊崇皇太后典礼诏 

      　　朕祗膺宝图。夙赖慈荫。方决策艰难之际。实先定于睿谟。及临朝恭默之初。复仰烦于懿政。虽明智之自得。避成功而不居。亟下手书。退安房闼。岂惟前世母后之罕及。抑亦自古圣贤之所难。至仁大恩。盛德鉅美。无物以称。非言可宣。朕日至寝门。躬修子道。殚四海之备养。得万国之欢心。夫惟有天下之功。固享天下之报。兴言典礼。未及尊崇。肆命辅臣。裁度彝制。上以彰母仪之盛。下以广孝治之风。颁之有司。昭示永世。皇太后出入仪卫。恭依礼部太常寺增定。余依治平元年五月十七日慈圣光献皇后故事施行。 


      　　违豫 

      　　皇太后不豫降死罪已下赦咸平六年十二月戊寅 

      　　门下。朕自诞膺骏命。嗣守鸿图。翼翼小心。兢兢驭朽。寤寐求理。六载于兹。致＜宀禹＞县之底宁。赖祖宗之垂贶。而皇太后适当寒冱。偶爽康和。朕躬侍起居。亲调药饵。精勤备至。请祷弥多。而未获痊平。颇深忧惕。祈上元之福祐。宜大赉于寰区。可赦天下。云云于戏。旷荡之恩。爰敷于遐迩。恳祷之至。冀获于感通。用慰虔诚。以臻繁祉。 


      　　皇太后寝疾赦天下普度僧尼制明道二年三月二十五日 

      　　朕膺列圣之鸿图。抚万方之亿众。逖守前王之格训。内承哲后之深慈。夷忧交欢。昆虫遂性。皇太后受先帝之定保。佑冲人之向明。仗台辅之协谋。御宸闱而听政。而旰吴靡暇。忧劳所侵。发于腠理之微。浸成寒暑之疾。朕仰禀懿诲。恭侍睟颜。日至寝门。亲尝药剂。遍询于良苦攻治。并走乎上下神祗。稍获安和。更资护助。且念寰海至广。休戚殊途。犯法冒令者多。迁善远罪者寡。以至婴离者未解。向隅者可伤。或尚隶遐陬。或未离谪籍。将以涣散幽冤之志。介延丕祉之祥。非大施旷荡之恩。何以召和平之气。且复以植福之趣。能仁所宗。特推雨露之荣。广度苾蒭之侣。并发乎朕志。上奉乎母仪。心虔切而弗遑。泽滂沲而曷恡。夫圣职教化。天鉴诚明。允期精意之获申。所冀维祺之来顾。可大赦天下。云云于戏。惟孝者德之本。将以悦千里之人。作解者吉之苻。于以济□□之象。期尔百官之同志。共祝万寿之无疆。粤乃具僚。宜体兹意。 


      　　皇太后不豫德音 

      　　门下。朕以眇躬。获承大宝。祗□慈训。克济艰难。皇太后久积忧勤。寖兴疾疹。虽晨夕左右。亲侍药石。殆逾旬浃。未获康和。宜推及物之恩。益介万年之福。应四京诸道。云云于戏。致四海之养。方思竭于□□。膺万寿之祺。盍导迎于和气。冀图休应。昭格善祥。 


      　　遗令遗诰 

      　　昭宪皇太后遗令 

      　　生死者人之常道。脩短者天之定数。考终为福。其又奚悲。予年过六旬。比多衰病。家国之故。忧劳积念。自春及夏。风气频作。针石备至。有加无瘳。将尽天年。宜申理命。皇帝天资仁孝。亲侍医药。衣不解带。涉于数旬。重念军国事繁。人神所托。勉思远大。无过哀毁。予瞑目之后。宜以宗社为心。更赖群臣。共与开释。皇帝成服。三日听政。以日易月。一依旧制。在京文武臣僚。十三日而除。诸司长官以上。近臣列校。朝晡临于宫庭。其余职官临于宫门外。诸道州府长吏以下三日释服。军人百姓。不用缟素。沿边州府。不得举哀。释服之后。勿禁作乐。园陵制度。务从俭省。勉从予志。勿用烦劳。 


      　　皇太后遗诰景德元年四月 

      　　内外文武臣僚等。日月运行。春秋代谢。人生定分。天道难知。予自去冬。婴兹疾疢。百药无效。四体积羸。有加无瘳。迫于大限。宜申治命。用示所怀。皇帝至孝至仁。克勤克俭。躬亲侍奉。旦夕煎调。忧积于容。衣不解带。然而天位至重。君临事繁。必思军国之大纲。无执庭闱之近礼。所宜自勉。弗用过哀。更赖股肱近臣。共为开释。皇帝成服之后。三日听政。服纪以日易月。一依旧制。在京文武群臣。十三日而除。文武百寮诸司官长及近臣观察使已上临于宫庭。自余职官临于宫门外。诸路官吏以下三日释服。军民不用缟素。沿边不得举哀制服。释服之后。勿禁作乐。园陵制度。务在省俭。勉从予志。勿事烦劳。 


      　　皇太后遗诰明道二年三月乙未 

      　　吾受遗先朝。保助今圣。绵历十载。忧勤一心。以南面之母仪。承天下之荣养。皇帝深于孝爱。济以睿明。吾得以罄竭所怀。翊怀庶务。凉暄所薄。腠理失和。皇帝药必亲尝。衣不解带。而吾大期之迫。积疾无瘳。以耆暮之年。见升平之运。获从先帝。宁魄九原。质于常情。夫复何恨。皇太妃与吾同事先帝。并佑圣躬。宜尊为皇太后。皇帝听断朝政。一依祖宗旧规。如有军国大事。与皇太后内中裁制。内外诸军将士。并与特支。在京文武臣僚。并外处管事臣僚。并与支赐。皇帝宜念宗庙社稷之重。毋过哀伤。更赖股肱近臣。共为宽释。成服之后。三日内听政。服纪以日易月。在京文武官。十三日而除。诸司官长及近臣观察使以上临于宫庭。其余临于宫门外。诸道州府长吏以下三日释服。军民不用缟素。沿边不得举哀。释服之后。勿禁作乐。园陵制度。务遵俭省。勉从吾志。勿事烦劳。 


      　　皇太后遗诰建中靖国元年正月甲戌 

      　　吾胄于相门。作配神考。逮事英祖。母仪三朝。惟社稷是忧。惟臣民是恤。积勤遘厉。累月弗瘳。皇帝天性诚孝。夙宵左右。衣不解带。药必亲尝。禳禬消除。靡所不至。间虽小愈。卒至弥留。然生必有终。天地之道。脩短之际。亦数之常。昨遭时艰。亲决大策。属以圣意勤请。与闻政机。曾未逾年。遽复明辟。既从容东朝。以享天下之养。而拥佑仁圣。以为天下之福。年垂耳顺。往从裕陵之游。静惟迺心。尚复何憾。皇帝以宗社大计为念。无过哀伤。更赖臣邻。共与开释。仍追尊故皇太妃为太后。其典礼并依章懿皇后故事。成服之后。三日内听政。服纪以日易月。在京文武百官。十三日而除。诸司长官及近臣观察使以上临于宫庭。其余临宫门外。诸道州府长吏以下三日释服。军民不用缟素。缘边不得举哀。释服之后。勿禁作乐。园陵制度。务从俭省。勉从吾志。勿事烦劳。余依慈圣光献皇后故事施行。 




      ●宋大诏令集卷第十五 

      　　皇太后三 

      　　谥议 

      　　明宪皇太后谥议建隆二年六月乙卯 

      　　臣闻谥所以知行。号所以表功。功大者播之无穷。德厚者传之不朽。惟诗人之咏。本王化之基。姜嫄发后稷之祥。太姒兴武王之业。祖宗之庆。今古相沿。恭惟大行皇太后沙麓储灵。涂山孕粹。恢张阴教。表正人伦。化行而九族惟和。法正而六宫承式。事光彤史。美溢椒涂。母仪方耀于庶邦。仙驭遽闻于厌世。袆衣褕翟。即成原庙之游。蜃辂龙輴。将祔霸陵之寝。葬期定谥。斯曰旧章。谨按谥法。照临四方曰明。圣善周达曰宪。请上尊谥曰明宪皇太后。诏曰。恭依典礼。 


      　　元德皇太后谥议咸平元年正月己巳 

      　　恭惟皇太后沙麓储祥。河洲袭庆。早服姆师之训。茂扬邦媛之风。言德具修。图箴是宪。爰被长秋之选。克彰象服之宜。志在进贤。恩均逮下。服浣濯而崇俭。谨珩璜而慎仪。协赞戚藩。表正帷壶。兆殊祥于申甲。扬淑问于涂山。庆奉天飞。荣疏封邑。主帝闱之阴教。载女史之徽猷。奄忽不停。光仪永谢。皇上由震宫而毓德。升皇极以缵戎。祗荷庆灵。永怀顾复。孝思罔极。典册备陈。稽文母之功。早参于十乱。遵帝喾之制。夙正于四妃。爰加长乐之称。以报昊天之德。易名斯在。节惠可稽。谨按谥法。茂德丕缵曰元。忠和淳淑曰德。请上尊谥曰元德皇太后。 


      　　庄献明肃皇太后谥议 

      　　臣闻生被大名者德之盛。殁膺大谥者行之高。顾善恶之敢私。在古今而难废。若乃帝母之节惠也。议之于官府。考之于朝廷。书之于册宝。读之于寝庙。上之于梓宫。藏之于金匮。勒休垂世。不亦重乎。恭惟大行皇太后宅心静专。敦厚敏惠。被遇先帝。正位中宫。左右陈图史之言。春秋奉苹藻之事。岂惟内正于阃则。抑亦外刑于国风。历岁滋深。流闻曷已。及乎膺道扬之终命。申燕翼之远谋。协佑嗣皇。交修一德。爰临禁殿。共对迩臣。咨询贤能。讲求机务。仁泽布洽而百物遂。圣烈昭施而三灵怀。于是奉将嘉□。□课太室。于以申进养。于以谢成功。皇帝荷恩慈之极深。恭□孝之□道。因展成于大祀。常再荐于徽称。震诞纪辰。会朝讲事。未尝不躬陪秘幄。祗率群臣。祝万寿以称觞。奏九韶之备乐。兹诚尽天下之养。极人道之尊。至于问疾宫闱。遍尝药石。夜不遑寝。昼不解衣。覃恩宥于多方。走禬禳于群望。方循陔而竭力。遽陟屺以缠哀。乃命有司。制旧典。隆致丧之盛礼。上表行之尊名。谨按谥法。履正志和曰庄。聪明睿智曰献。无幽不察曰明。威德克就曰肃。伏请上尊谥曰庄献明肃皇太后。 


      　　庄懿皇太后谥议 

      　　伏以至恩大德。欲报罔极。时则有追册之命。鸿名显号。欲传无穷。时则有诔谥之典。故爱申而天下勤。事顺而后王法。念亲思孝。庸可后乎。伏惟追尊皇太后早事先帝。久参内治。躬履勤俭之度。天资慈仁之性。发殊祥于吉梦。毓嗣圣于昌辰。自玉几兴言。龙輴戒御。往奉园寝。迄还宫闱。顾礼节而莫逾。贵远处而弗竞。方列四妃之位。未正三宫之名。忽遘沉痾。遽弃荣养。帷＜巾荒＞尽饰。既安殡于近原。陵域载营。将祔迁于新兆。皇帝结寒泉之永慕。释彤管之遗音。爰命迩臣。俾论节惠。谨按谥法。履正志和曰庄。温柔圣善曰懿。伏请上尊谥曰庄懿皇太后。 


      　　庄惠皇太后谥议 

      　　名以宾实。谥以考行。古今之通义也。矧极天子之孝。致四海之养。旌慈仁之烈。答爱育之德。不亦义之大乎。伏惟保庆皇太后柔顺含章。淑明成裕。袭赤泉之遐胄。流太姒之徽音。维俭约之是敦。维谦祗之是履。宽而逮下。动必得中。外族无假借之私。公室尽恩勤之意。自家刑国。表里肃然。在昔永定登真。实参付托之重。大明继照。每怀顾复之恩。皇帝爰自缵承。早从依怙。是用追长乐之往制。揭保庆之尊名。亲倚之隆。皇情斯厚。方且怡神黄老。比寿松乔。弗虑弗图。光灵倐閟。因心追远。有恻于上心。考行易名。式扬于坤范。谨按谥法。维德端严曰庄。慈惠远识曰惠。伏请上尊谥曰庄惠皇太后。 


      　　钦慈皇后谥议三月壬申 

      　　宰臣韩忠彦。率群臣请追尊皇太后谥号于太庙。议曰。臣恭以奉先追远。天子尽于事亲。表行易名。圣人何以加孝。仰稽成宪。俯酌群言。丕阐清芬。永贻后世。臣谨拜手稽首。昧死上议。臣闻道与世而升降。礼制情而节文。自周之兴。始行纪谥之法。逮汉而降。方有追册之仪。历代莫不共由。先王未之或改。载简编而弗泯。升郊庙以无惭。孝子慈孙。岂贵三牲之养。丰功盛德。永冀万年之观。于皇治朝。顺考旧典。抚隆平之休运。怀顾复之深恩。载恻渊衷。式钦承于先训。爰崇显号。庸昭示于至公。以诏无穷。以垂不朽。洪惟神考。克绍宝图。有虞舜之风。以厘二女。有文王之化。以刑四方。修明阃仪。登进邦媛。是生圣子。来应昌辰。伏惟皇太后令质粹和。懿姿淑茂。恭俭成于所性。柔嘉得于自然。动容周旋。默中珩璜之节。夙夜儆戒。肆观图史之规。替隆教于紫庭。蔼芳声于彤管。尊敬阿保之训。被服浣濯之衣。缵女工而不违。化妇道以无斁。雝穆而敦逮下之惠。信顺以体资生之仁。形梦日之嘉祥。协祠禖之终吉。允昌国祚。诞育圣躬。贻社稷无疆之休。慰华夷胥徯之望。永裕之仙游忽远。仪坤之正位未隆。舟藏壑以密移。驹过隙而难驻。天长地久。结遗恨以何穷。日往月来。想徽音而莫睹。皇帝绍膺骏命。嗣守庆基。极孺慕以奚从。感色养而弗及。念之不见。弥深陟屺之哀。维以永伤。更甚茹荼之苦。臣敬遵故事。纪遗芳而传史牒。涓谷旦以告庙祧。臣谨按谥法。威仪悉备曰钦。敬事节用曰钦。一心均爱曰慈。能以仁教曰慈。皇太后体该众美。性蕴先知。名之可言。乃其仿佛。德之所被。无以形容。永对天地之休。敬承祖宗之命。恭上尊谥曰钦慈皇后。礼毕。列名奏上之。奉敕。恭依。 


      　　谥册 

      　　元德皇太后谥册 

      　　维咸平三年岁次庚子。三月戊寅朔。二十日丁酉。孝子嗣皇帝臣某。伏以孝莫大乎显亲。德莫厚于追远。生有懿范。未正于尊称。殁有徽章。式光于幽壤。易名考行。斯为旧典。仰承鞠育之重。永怀霜露之叹。敢叙罔极。以明孝思。恭惟皇太后德合先朝。功存内治。肃穆以奉上。闲和以逮下。珩璜中节。车服有仪。循法度以饬躬。励慈俭以垂训。辅佐之美。流咏乎声诗。婉淑之誉。传芳于国史。音容早谢。日月云迈。高禖之祀。余庆发祥。长乐之宫。慈颜永隔。藐是眇质。绍隆宝图。居万乘之尊。有四海之富。而劬劳莫报。茹慕增感。呜唿。为天下母。弗能享三牲之膳。为天下君。弗能奉一日之欢。风树不止。悠悠彼苍。而况尧母之门。巍然空在。仪坤之庙。阙而未立。是用申明。诏下有司。务依故实。式展情礼。佥谓后妃之制。简牍具存。以子贵者春秋之明文。加皇太者秦汉之故事。所宜按周公之谥。旌文母之贤。远询仲子考宫之仪。近取照成祔葬之礼。玉衣象服。备物如式。九原可作。保斯印绶。百代不刊。永光载籍。谨遣摄太尉、门下侍郎、兼兵部尚书、平章事张齐贤。奉玉册玉宝。上尊谥曰元德皇太后。伏惟神灵降格。膺兹典礼。上配圣考。在天照临。保佑冲人。享国长久。庙貌烝尝。世世勿绝。呜唿哀哉。 


      　　明德皇太后谥册 

      　　维景德元年岁次甲辰。八月癸丑朔。十二日乙丑。孝子嗣皇帝臣某。谨再拜稽首上言。伏以奉先追远。人子之大猷。考行易名。格言之彝训。仰怀顾复之重。莫伸孺慕之心。思极尊称。以光懿范。恭惟大行皇太后涂山协庆。沙麓储祥。配干居尊。俪日垂照。而自佐佑先帝。雍容内朝。周旋合于声诗。造次循于法度。母仪万物。二纪于兹。九族用亲。六宫是式。猥以冲昧。祗荷宗祧。夤奉宝图。继体宸极。桥山送往。常积于孝思。长乐问安。方荣于色养。每尊清净之教。敢忘黄老之言。痛圣善之长违。念风树以增感。昊天罔极。远日有期。爰命有司。畴咨故实。节以一惠。式扬盛烈。今袆褕将秘。龟筮同寅。典礼具存。明灵如在。是用定议宗庙。告谥几筵。谨遣摄太尉、吏部侍郎、平章事毕士安。奉册宝。上尊谥曰明德皇太后。伏惟神鉴昭格。体兹至公。配圣考以在天。享鸿名于永世。腾休简册。茂扬耿光。亿万斯年。垂裕无极。谨言。 


      　　庄献明肃皇太后谥册 

      　　维明道二年岁次癸酉。九月。癸亥朔。八日庚午。哀子嗣皇帝臣某。伏以致孝之本。莫大于显亲。敦化之方。莫先于追远。矧荷明辟之重。刑四海之风。追维鞠养之仁。永怀孺慕之感。不诔大行。何以昭众听。不镂显策。何以信后来。恭惟大行皇太后沙麓开祥。涂山钟粹。本静专以法地。体柔明而配天。动遵珩佩之仪。言合图史之训。以任姒之德。助治于周家。以阴马之贤。翼隆于汉室。而自受遗先帝。称制从宜。保佑菲躬。尊临天＜宀禹＞。风教被乎蛮貊。仁泽及乎昆虫。九庙展祠。六宫承式。焦劳一纪。覆育万方。兰殿问安。适供于孝养。椒涂沦景。奄遘于内艰。羽卫戒期。至灵协吉。用举追崇之礼。式申顾复之恩。爰诏有司。俾刺容典。乃铺景铄。载扬淑声。祗荐大名。以应丕则。谨遣摄太尉具官张士逊。奉册宝。上尊谥曰庄献明肃皇太后。伏惟尊灵降格。膺兹典礼。幽赞丕祗。对越鸿休。庙祏烝尝。永永无极。 


      　　庄懿皇太后谥册 

      　　维明道二年岁次癸酉。九月癸亥朔。十三日乙亥。孝子嗣皇帝臣某。伏以奉先追远。本孝治之笃终。述行表功。示礼章之荣后。故生未盛其位。则殁有尊其称。仰惟慈覆之重。早兴孺慕之感。念报罔极。式严追礼。恭惟皇太后轩星储景。层沙证期。俪轨先朝。协华椒掖。行与道合。位以德升。动循珩佩之音。居服保阿之训。外履质约。袿裳无文。中存礼闲。玩好不饰。兰仪玉度。六列以为表模。椒问辉章。四教于是领略。天隆其祐。神表惟祉。载诞孤蒙。属当统业。积善有报。垂裕无疆。一纪于兹。四方用乂。方期顾复。永奉恩严。岂谓景命靡融。忽宾霄极。悠悠苍昊。诚难堪哉。况夫君临四海。母托万邦。而欢嘉未伸。音旨俄隔。劬劳永感。终天曷穷。顷虽荐号閟宫。厝神净界。礼分未称。心焉如摧。今园寝告成。龟繇协吉。时宰庶尹。儒宗礼官。考仪缃图。探烈彤史。咸以谓纪谥之法。实自宗周。追荣之典。盖本炎汉。敢稽往典。虔易大名。谨遣摄太尉具官张士逊。奉宝册。上尊谥曰庄懿皇太后。伏惟明灵如在。鸿典是膺。上从圣真。阴佑皇序。祔飨清庙。与邦家无穷。 


      　　庄惠皇太后谥册 

      　　维景祐四年岁次丁丑。正月甲戌朔。十七日庚寅。孝子嗣皇帝臣某言。伏以敦仁厚爱。抚育之恩深。尊位大名。推崇之礼备。缅思慈己之重。追述累行之节。垂之徽册。表乎公议。恭惟保庆皇太后河汾遗胄。岷蜀遥源。早翊赞于先帝。常参听于内治。时修苹藻之事。动鉴箴图之诫。简狄佐喾。象应四星。女英嫔虞。道存二典。被文考之末命。增皇太之尊称。拥卫眇躬。绍承丕祚。阴教既洽。孝享是承。协恭母仪。谒款世室。副祎重翟。服御以光。璋瓒玉齍。裸荐有序。克成从献之义。用达追养之心。逮夫专侍瑶齐。遂受琮镇。避巨名之尊奉。辞岁计之供须。誉蔼紫闱。音播彤史。当锡神祉。以均邦祚。而昊穹不吊。凶咎奄钟。荷顾复之恩。每怀欲报。致踊哀之痛。永感不忘。亟下诏书。咸告中外。禁声乐。加服纪。所以申哀素也。陈龙軿。饰凤辒。所以严备物也。祔山兆。升閟宫。所以建陵庙也。订宝谥。勒金册。所以昭德号也。有司定论。庶尹同辞。皆谓严正齐恭之诚。慈哲宽裕之范。积实于既往。流芳于将来。谁曰不然。斯为允矣。谨遣摄太尉、右仆射、兼门下侍郎、同中书门下平章事吕夷简。奉册宝。上尊谥曰庄惠皇太后。伏惟庆灵垂鉴。蕃数是膺。归安仙园。敷佐皇极。歆岁时之常祀。媲宗社而长存。 


      　　钦慈皇太后谥册 

      　　维建中靖国元年岁次辛巳。三月壬戌朔。二十二日癸未。孝子嗣皇帝臣某谨稽首再拜言曰。臣闻慎终追远。前圣之格言。立爱惟亲。先王之猷训。维末小子。未堪多难。悼菲质之靡依。痛慈颜之永隔。有怀顾复。曷报劬劳。欲申终慕之情。必尽钦崇之礼。是诹谷旦。敬上尊名。恭惟追尊皇太后体道思齐。含章履正。柔嘉播乎德范。温惠本乎天资。中环佩之节。动仪乎紫庭。奉图史之规。美溢乎彤管。辅佐先帝。诞生冲人。爰自潜藩。入缵大统。天地神祗。罔不祗协。社稷宗庙。咸以康宁。推原庆灵。自我圣母。而上寿未究。淑命弗融。奄捐盛时。浸阅华岁。园寝在望。音徽如存。不待承东朝之颜。不及享四海之养。昊天罔极。空勤报德之诚。春露既濡。深结怆心之感。顾久稽于位号。兹未慊于诚怀。属慈德之上宾。形于遗命。惟章懿之故事。具在有司。是用镂玉牒之鸿休。铺椒涂之懿铄。聿严昭荐。式慰孝思。方将启在浚之灵宫。祔维嵩之吉宅。日先其远。龟告厥犹。役徒繁兴。功绪丕作。始因山而戒旦。终复土以有期。仗卫肃其前驱。箫笳凄以徐引。念之不见。往宁体于皇堂。忾然有闻。旋升神于清祏。于是群工庶尹。博士诸儒。考协前古之遗文。讨论一代之成宪。咸以谓谥者所以迹行。号者所以表功。义有受成。名无浮实。节惠之法。厥惟旧哉。其祗率于彝章。用褒嘉于徽称。谨遣摄太尉、左光禄大夫、守尚书左仆射、兼门下侍郎臣韩忠彦。奉玉册玉宝。上尊谥曰钦慈皇太后。伏惟昭鉴在上。膺兹鉅典。永锡祚裔。垂裕家邦。于万斯年。配天无疆。呜唿哀哉。 


      　　钦成皇太后谥册 

      　　维崇宁元年岁次戊午。某月朔。某日甲子。皇帝臣某谨再拜稽首曰。夫谥者行之迹。号者功之表。历稽前代。厥有成宪。盖生而飞英声。腾茂实。既有以闻于一时。殁而施尊名。隆徽称。又将以诏于万世。况先朝淑哲。奄忽大故。方慎终追远。恻怛震悼。异宠彝章。腆缛辉焕。爰命有司。若稽往制。约以节惠。庶几形容于万一也。恭惟追尊皇太后柔嘉靖正。体仁毓和。昔在神考。聪明睿智。励精庶政。教化雍穆。德行陶渍。关睢之风行。家人之道正。当是时。皇太后赞熙内治。协相椒阃。寤寐思服。夙夜警戒。辅佐忧勤。受祉上帝。衍庆螽斯。笃生哲宗。涂山简狄。丕耀并丽。元丰之末。裕陵上宾。宣仁垂帘。当是时。皇太后妇职允修。皇姑是尊。崇庆慈德。朝夕祗顺。承颜问安。孝恭匪懈。拥佑天下之主。有鞠育顾复之恩。而不矜其功。虽三亚坤元之位。有舆服仪卫之宠。而不自挟其贵。谦冲静默。得于诚性。终始全粹。无有间言。绍圣之初。哲庙亲政。发焕睿断。起废兴坏。丕变治功。宪度典章。复还熙宁元丰之盛。是时皇太后助绍隆之志。有启迪赞道之益。阴功隐德。人所不知。休烈盛美。盖有不可得而名言者矣。谓宜炽福禄。昌寿考。以长享西宫之养。而为四海之所矜式。遐龄未究。淑命弗融。因山有期。龟筮既吉。兹用博访于卿士。受成于祖宗。表行易名。以惬舆议。当神灵之心。而诒不朽之传。谨遣摄太尉某官。奉册宝。谥曰钦成皇太后。光灵如存。淑问不息。膺兹鉅典。懋昭厥德。对越清庙。永无纪极。呜唿哀哉。 




      ●宋大诏令集卷第十六 

      　　皇太后四 

      　　哀册 

      　　明宪皇太后哀册 

      　　维建隆二年岁次辛酉。六月癸巳朔。二日甲午大行皇太后崩于大内之寝殿。旋殡于滋德殿之西阶。粤干德二年甲子岁。四月九日迁祔于永安陵。礼也。玉座尘飞。铜壶漏咽。俨龙輴而将御。顾繐帏而已撤。九御哀慕以吞声。驷马悲鸣而仰秣。旌旐悠扬。笳箫愁绝。金炉再爇兮香为灰。玉卮三奠兮泪成血。哀子嗣皇帝臣某。痛地维之绝纽。叹月魄之渝光。方荷变家之庆。咸期享国之长。昊天不吊。叩地无疆。从苍梧之旷野。闲漪涟之画堂。送彩御之列侍。俨蒭灵而在旁。顺大钧之委化。贯一气之无方。惟令名之不朽。垂亿兆之弥光。其词曰。尧为唐侯。保姓垂祉。晋主夏盟。因封易氏。堂堂杜伯。我祖之始。贻厥无穷。聿修不坠。汉晋后族。唐梁相门。事藏汗简。庆流裔孙。天赞兴运。地发洪源。嫔我皇考。垂裕后昆。法妫汭以禅尧。因涂山而启夏。顾历数之在躬。念令名之无假。慕黄老之慈俭。道岂远而。继任姒之谟猷。孰为难者。母仪是则。王道勃兴。奉慈颜而不老。献寿酒以如渑。溥天就养。任土咸征。奚大年之不永。疑阴隲以难凭。骇积壤之告坼。郁繁阴而弗开。奚轩星之遽陨。随逝水以无回。冤号万乘。震荡九垓。钩弋香兮是不是。甘泉魂兮来不来。呜唿。背采珠之远水。面检玉之崇山。睇斜阳于郏鄏。锁宿雾于轘辕。宰树萧萧兮成列。耘鸟翩翩兮自还。漆灯有焰千载碧。银海无波万古寒。呜唿哀哉。翟翚在御。精爽何之。留彤管之遗训。乘白云而不归。会化石之启毋。访鼓瑟之湘妃。妆台藓蚀菱花＜垂夬＞。蚕馆叶浓戴胜飞。呜唿哀哉。内令罢书。元宫永閟。七庙几筵。两朝国史。□□玉衣既掩。九原之烟霭凄凉。金辂徐还。一代之荣华已矣。呜唿哀哉。 


      　　元德皇太后哀册咸平三年三月丁酉 

      　　翟辂宵陈。鸡人晓唱。灵庭洁乎祖载。脩路俨乎仙仗。九重天高以如慕。六宫日远而增哀。孝子嗣皇帝运昌继体。孝极因心。荷宝图之惟永。怀慈训之下临。考先远兮协兆。志慎终兮感深。乃诏近侍。恭播徽音。其词曰。皇家积庆。昊穹眷命。构象膺干。来宾偶圣。高阳命族。厉乡得姓。派别韩魏。门传英伟。华毂接轸。黄云效祉。五可夙彰。六行纯备。粤自艺祖。揖让登皇。帝尹京邑。表则四方。后治闺壸。柔顺含章。流虹感粹。梦日延祥。涂山诞启。挚氏生昌。爰洎神宗。承平御历。汾晋荡定。闽吴来格。海外燀威。域中渍泽。辅佐邦治。温柔惠迪。登进时贤。勤劳轸恻。躬享紫坛。奉词清庙。穜稑协恭。纮綖尽妙。动循典□。式是准绳。居玩图史。明于废兴。聪睿周敏。顾问允膺。节励清门。俭敦素履。环佩有节。簪珥防侈。恤隐流惠。辞封播美。贤以兴化。世仰余辉。仁则多寿。天胡有违。黄祗陨载。皓魄沉晖。皇子胜衣。受封胙土。汉邸承徽。姬宗夹辅。维宁攸赖。问安莫睹。元良肇建。万国以清。地启苍震。天临玉京。克广丕构。长德善成。德无疆兮坤元。业有开兮圣嗣。承天道兮庆其长。启帝绪兮昌而炽。寿觞称庆兮养莫伸。脂泽增感兮恩靡寘。呜唿哀哉。礼袆衣兮有奉。贵玉玺兮是膺。庙如在兮肃肃。祭以时兮蒸蒸。帝母之尊兮斯至。昊天之戚兮难胜。呜唿哀哉。洞启山园。风凄云驭。企谷林之封域。拂嵩邱之烟雾。石阙沉沉兮夜台。柏城惨惨兮朝露。呜唿哀哉。稽任姒之壸政。冠周召之国风。唯重熙之锡羡。与三代而比隆。播彤管兮有炜。佑皇祚兮无穷。呜唿哀哉。 


      　　明德皇太后哀册景德元年九月 

      　　素卫宵陈。祖献躬撤。黼＜巾荒＞洞启。龙輴高＜车献＞。瞻神御之将移。痛旋宫之永诀。哀子嗣皇帝天孝攸资。雨泣缠悲。承慈颜而不及。念仙驾以难追。徽音如在。懿范长垂。爰诏下臣。奉扬芳规。其词曰。神宗继统。罄宇为尊。内朝正位。契德柔坤。河洲令德。阀阅清门。彤管有炜。兰芳玉温。仙李遐胄。日华凝秀。逮下仁深。载物恩厚。化被六宫。言孚九有。仁圣之姿。溥率之母。月吐黄芒。人施玉衣。珩佩有节。袆褕以归。沼沚必循。穜稑无违。正名宫阃。率礼嫔妃。辅佐先帝。光昭内则。长乐居尊。大练无饰。阴教始于公宫。箴诫刑于邦国。何卜世之方隆。而降年之有极。呜唿哀哉。日往月来。春敷冬索。故岁方暮。惟疾初作。上感宸襟。正期勿药。寒冱外侵。风虚内薄。冰霰阴凝。轩星夜落。呜唿哀哉。戚里悲摧。国族凄怆。草木变衰。人灵沮丧。椒风讵可以少留。蕙路徒增于怅望。呜唿哀哉。五灵献兆。吉日惟良。金根夙驾。神驭攸长。背都闉之凝邃。流挽唱之悲凉。歆九虞之蠲洁。享六琏之烝尝。叹辉丸兮无效。嗟玉釜之灵芳。呜唿哀哉。鹥辂返兮神驾收。椒殿寂兮松阙秋。昔比帝子之望舜。今如文母之兴周。结遗爱而山积。宣惠问而川流。惟惇史之纪德。亘亿载而扬休。呜唿哀哉。 


      　　庄献明肃皇太后哀册 

      　　维明道二年岁次癸酉。三月甲午朔。庄献明肃皇太后崩于宝慈殿。四月癸卯。旋殡于皇仪殿之西阶。粤十月丁酉迁座于永定陵。礼也。椒闱月晓。蕙路霜凄。启＜木赞＞涂于秘殿。廞羽卫于通逵。哀子嗣皇帝臣讳。痛慈覆之长隔。悲远日之有期。山开松槚。兆协蓍龟。徒瞻象物。来驻龙帏。从先后之不返。邈上宾以何之。爰发宸诏。下及台司。俾道扬于孝治。庶光照于母仪。词曰。太上立德。建用皇极。惟天所辅。顺帝之则。其次立功。追皇比崇。亭毒品汇。吻合鸿蒙。其次立言。徽懿是宣。有教无类。非文不传。思齐有慈。作合先帝。总是三者。以经万世。自昔来仪。钟夫卓异。扪宵协梦。俪干育粹。占麓契祥。扰龙凝系。玉度沉潜。兰仪静嫕。十乱同符。三辰允契。内助圣考。洽成至治。斗极交欢。天封辑瑞。六合车书。一同文轨。轩鼎既升。缀衣在辰。顾惟冲眇。以托慈仁。乃御坤元。乃助干健。丕扬景命。顺迪皇宪。游精道籥。栖志神扃。希夷自得。寿考惟宁。邃探古记。远鉴前经。心该治乱。道应神灵。敦序天枝。奖隆宗室。顾待无二。宠嘉咸秩。善养士类。勤求畯奇。弓旌相踵。岩穴无遗。屏去雕文。敦尚朴素。织紞是亲。濯衣是御。仁恕赋意。恻愍居怀。施德行惠。救患分灾。岁痡蠲释。民隐矜哀。宏开寿域。茂建春台。方隅闿泽。远迩胥来。圭璋之行。竹帛难纪。着在鸿台。书之彤史。呜唿哀哉。积焦劳之弗豫兮。历炎凉以无瘳。怼挹霞之罔验兮。恫徂景之难留。发绪言之不佚兮。眷惟辟之垂休。呜唿哀哉。龙輴夙驾兮、遵涂超忽。蜃车宵载兮、直城右出。分圭翣兮张徘徊。列地＜巾荒＞兮澹蒙密。雾楚挽兮凄凝。风素旗兮惨栗。呜唿哀哉。周原拱木兮、岑郁萧条。经皇帝寝兮、幽岩泬寥。脂泽生尘兮、宝奁兹暗。巾箱遂覆兮、仙凤其遥。体魄即安兮、协仪曩册。神明升济兮、御辨曾霄。呜唿哀哉。德业光大兮、信编纪圣。恩腴普博兮、群伦训定。保我黎元兮、顺时立政。佑我皇图兮、祈天永命。生着懿范兮、九围胥咏。殁存徽谥兮、千龄愈永。呜唿哀哉。 


      　　庄懿皇太后哀册 

      　　维明道二年岁次癸酉。四月丙申朔。六日辛丑追上真宗宸妃李氏尊号。曰庄懿皇太后。粤十月癸巳朔。五日丁酉迁座祔于永定陵之次。礼也。燎火余荧。星华启明。森灵卫以宿设。俨仙辒而欲行。风物凄其变采。铎挽喝以流声。哀子嗣皇帝臣某。痛隔慈颜。钦扬恤典。感劬劳于欲报。竭诚信于先远。乃命执事。纪垂芳猷。瑑之金玉。代彼旂旒。词曰。函关紫气。柱史族贵。轩辕黄龙。次妃位崇。含德之厚。是称气母。配天之尊。乃侔坤元。祚发竹书。运膺赤伏。三叶重雍。九图率服。王化所先。壸政维穆。修明阴教。登进才淑。倬哉邦媛。允矣儒门。□□启绪。积善昌源。称诗率礼。有德有言。如松之茂。如玉之温。托景椒涂。陪游茧馆。象服斯皇。女功载缵。勤□□□。谦闻辞辇。位映紫庭。棻扬彤管。继明昭晋。隤阯灵长。业开持禹。庆协生商。梦日兴贵。祠禖感祥。载震载夙。宜君宜王。黄离□□。金干增强。帝所无还。湘川不从。铜台繐帷。先□是奉。安车赤绶。策礼加重。怀恩永慕。居约弥冲。攀慈宴于长乐。戒外亲于濯龙。仁则宜寿。明胡弗容。奄婴六疾。未建三宫。邈求药兮溟津阔。杳登真兮云汉重。呜唿哀哉。闇忽不追。炎凉甫换。刚健龙申。威光霆断。躬擥维纲。缅思圣善。尧母门兮岿独存。身毒鉴兮犹可见。呜唿哀哉。宗章极兮。情文克申。尊名茂行。厥诔斯陈。殡宫载辟。园法攸遵。变黄衣兮祚圣。对玉玺兮思亲。呜唿哀哉。鲋隅之阴。将开陵兆。夷则之奏。聿严□庙。追远兮慎终。扬名兮继孝。呜唿哀哉。驹尘莫驻。牲膳谁羞。树欲静而风不止。露既零兮岁云秋。览池阁以心痗。阅卮匜而涕流。呜唿哀哉。东背浚郊。西瞻巩树。黯嵩色兮凝阴。浩洛波兮奔注。黄岗耸兮长斑苔。银海深兮潜漆炬。矧可度兮九虞。空复还兮五辂。呜唿哀哉。萧萧松柏。肃肃几筵。閟翚珩而夷体。陪弓剑以阶仙。恸极宸扆。哀深昊天。内尽志兮禺若。如事生兮僾然。呜唿哀哉。柔明之风。始资内治。顾复之爱。终光圣嗣。含饴之乐虽违。享德之灵愈炽。伊淑范与懿声。永奉传于金匮。呜唿哀哉。 


      　　庄惠太后哀册 

      　　维景祐三年岁次丙子。十一月乙亥朔。四日戊寅保庆皇太后上仙。旋殡于皇仪殿之西阶。有司奏谥曰庄惠。粤明年二月己酉迁座祔于永定陵。礼也。雕辒夙戒。祖奠宵陈。列铭旌于广陌。俨仗卫于清晨。孝子嗣皇帝臣讳。感慕日滋。哀怀天至。礼有数而载加。物无容而不备。悼远卜之遄临。痛慈颜之永閟。爰诏词臣。奉扬遗懿。辞曰。姬周之胄。发祥凭厚。绵绪蕃昌。庆基远茂。瑶魄凝辉。珠缠炳秀。昔在先朝。助宣内治。静顺柔明。温恭喆惠。四星耀极。位列其次。六宫脩职。在论其事。率礼毋违。秉心罔诐。登进贤才。忧勤寤寐。协和邦族。敦厚人伦。均恩逮下。节用先身。练缯示俭。椒兰播芬。休瑞膺期。多欢在旦。陪从周旋。侍奉闲燕。左右图史。朝夕规谏。鼎湖升驾。玉几遗言。付托尤重。仪服斯尊。桥山送往。清庙荐蘩。烝烝展孝。翼翼告虔。洪惟圣皇。实资保育。克爱克慈。是顾是复。显号推崇。徽章渥缛。爰作宝命。乃受琮玉。光灵如在。德范弥隆。劳谦降志。冲约处躬。辟岁入之奉。辞外戚之封。味金仙之妙典。探老氏之渊宗。方怡神于寿域。俄婴衅于璇宫。呜唿哀哉。天乎难谌。高不可问。生也有期。同归于尽。迫真驭于九清。促千龄于一瞬。呜唿哀哉。中宸惨怆。禁掖凄凉。繐帷掩兮昼阒。攒殿虚兮夜长。嫔媛何依兮鉴奁空在。袆褕弗御兮廞襚深藏。瞻黼筵兮流尘易晦。祔陵园兮拱木相望。呜唿哀哉。龟策告猷。龙輴进辙。服马悲鸣。繁笳怨咽。背曾阙之浮云。睇西郊之落月。阅逝波兮不复回。恨终天兮从此诀。呜唿哀哉。阴阴泉禭。森森柏城。上无光兮繄白日。下无象兮潜万灵。想神游兮莫测。惟体魄兮长宁。享閟宫之严祀兮。昭谥册之大名。同皇基之永固兮。侔厚载以难倾。呜唿哀哉。 


      　　钦圣宪肃皇太后哀册 

      　　建中靖国元年岁次辛巳。正月壬戌朔。十三日甲戌大行皇太后崩于滋德殿。二月壬辰朔。十一日壬寅殡于西阶。以三月壬戌朔八日己巳戒百官。请命于太庙。谥曰钦圣宪肃皇后。太史筮之。将以五月辛酉朔。六日丙寅迁座于永祐陵。礼也。哀子嗣皇帝极永感之怀。写无穷之慕。躬荐泂酌。奉宁輴驭。痛三牲之养。忽至于遣奠。悲万寿之祝。俄成于晞露。謦欬如在。声容不返。毕铜史之余滴。动金商之清挽。暑令忽其成凄。薰风飒其变惨。像设既严。物仪其有。惟是册书。用传不朽。宫臣承诏。式虔事守。纪美寓哀。贻之永久。其词曰。我宋隆康。恩渐动植。惟远暨迩。生成滋息。趋走贤智。脩官懋职。遐及四裔。左衽重译。维相向公。梁梠宗祏。逮女曾孙。□家瑞国。蚤归王藩。旋被褕翟。至性温温。令仪翼翼。道意礼学。生知自德。庆寿宝慈。问安昕夕。执养寒暑。端庄不易。内辅神宗。赞助陪益。凡厥见闻。徐为所迪。十有九年。晏粲椒掖。万邦托慈。六宫仰式。约省外氏。汤沐脂泽。敬恭西竺。旃檀薝卜。斯世丕平。阴与多绩。比懿夏商。涂山简狄。姜嫄太姒。联袪并舄。元符□祀。岁执徐直。正月己卯。变同剨砉。巍巍哲宗。武威文德。夫何弗祐。忽遘窀穸。上祀考庙。将次大策。于时弼臣。或藏邪慝。辄进异论。欲倒白黑。赖我圣母。沉潜刚克。折之陛前。气殚语塞。庭罗犀渠。门屯矛戟。龙德利见。人寰庆怿。一指顾间。长宁社稷。譬如娥皇。神工妙力。炼石补天。断鳌立极。冲融宇宙。滉漾澡涤。靡贤不登。靡冤不释。臣尝侍对。与闻训饬。曰我皇帝。圣材天锡。子道勤毖。政事祗惕。治本乱原。讲磨绎。惠心溥博。物理研核。帝堪多难。予复明辟。何俟祔飨。始还禁阈。幸济初艰。后罔余责。重下教告。亟就安适。帝扳以留。恳款襞积。数请弗回。推玺却籍。义尽今兹。事高往昔。在汉马邓。固多惭色。其于邦民。忧不离臆。动履仁俭。示先壸则。服无珠玑。器无瑶碧。禁戒雕绘。弃捐组织。言祖经坟。智该儒墨。诸书过眼。疑微洞析。兢兢惧惧。殆忘寝食。凉暄密移。疹气侵蚀。皇帝圣孝。启处在侧。药审刀圭。术穷针石。禬禳山川。犹期千亿。丹剂虽灵。冥算终厄。佛供昼昬。丧氛夜赤。祲象告凶。轩星示坼。数圮坤元。景沦望魄。五十八载。驰光度隙。呜唿哀哉。梓匠奏工。嫔娥罢饰。帐殿先途。殡堂撤席。缟士鼎鼎。绛旌奕奕。左背城阙。右径阡陌。缟绮走□参走□覃。绨车咿噫。箫笳悲吟。卤簿哆赫。万类夺辉。四民聚戚。御服苴麻。皇情栾棘。呜唿哀哉。雾雨故宫。莓苔旧墄。龙幌萧森。兽扉虚寂。辇路鉴奁。孰非陈迹。引望山园。涕濡竹柏。惟有徽音。长留宝册。呜唿哀哉。 

      　　钦慈皇后哀册 

      　　维建中靖国元年岁次辛巳。三月壬戌朔。二十二日癸未。上神宗皇帝妃陈氏尊谥。曰钦慈皇后。粤五月辛丑朔。六日丙寅迁座于永裕陵之次。礼也。羡道夙启。告奠载撤。羽卫警而有行。鹥辂隐其将发。孝子嗣皇帝臣某。永慕徽音。恭率礼典。瞻黼筵以踊恸。奉灵车而躬遣。乃诰迩臣。敬扬圣善。其词曰。维陈降氏。实生尧母。有妫之后。维舜之胄。陈之启封。实始于周。繇汉历唐。或相或侯。逮我有宋。世远弥盛。族出京兆。为时显姓。皇图有赫。益光炎正。关睢成化。曾沙协庆。乃钟淑哲。爰际神圣。女功是缵。妇职是听。乐修四教。懋崇六行。齐戒从桑。左右流荇。仪若兰郁。度如玉莹。逮下惟仁。奉上惟敬。两宫隆爱。九御怿美。女谒无私。彤管有炜。妙彰笔扎。戒视图史。克厚人伦。以受帝祉。日符表运。履敏延祥。超任邈姒。翼夏生商。宜民宜人。为君为王。爰笃斯庆。于邦有光。昔在元丰。帝龄见梦。抚神鼎以号绝。睇凤台而茹痛。桥山忽其已远。惜苍梧之未从。怊兮永怀。窈兮至静。袿裳无饬。珠藏全屏。乐施不倦。好谦自秉。忧勤克念。夙夜犹警。月望未几。华殒斯顷。盖与世以皆昌。胡畀年而不永。呜唿哀哉。钩陈动色。阴灵堕辉。林有风而不止。露在草而先晞。昊天不吊。慈颜早违。有蜃其车。有缟其旂。旐继纚綍。翟缀廞衣。衡緫晦采。幽堂阖扉。望国郊其未远。空故庭兮不归。呜唿哀哉。时龙天飞。离明玉丽。祗遹遗训。亶隆前制。乃正坤极。允尊皇俪。瑞琮陈笥。重翟在庭。玉琢有册。宝上尊名。金范有玺。实奉至荣。文备邦礼。哀贯皇情。以万国之贵。而聿追于后。以四海之养。而不逮其生。呜唿哀哉。灵殿云构。神阙山立。乘舆亲谒。献斝躬执。衣黄恍见。泪俎纷入。二仪感而风悲。千官侍而雨泣。灵之下兮既飨。澹将归兮陵邑。呜唿哀哉。吉月兮辰良。嵩霏兮维雾。龟兆兮告迁。龙輀兮莫驻。鸣笳递咽。杠旄列注。背吹台以右转。越巩冈而西去。盛夏徂兮不复春。晨不复兮夜台路。呜唿哀哉。仰烈考兮在天。溯从之兮洛川。洛川兮斯茔。松柏兮有阡。九虞靖兮其返。神顾我兮来还。原既安兮不骞。祚后之人兮万年。呜唿哀哉。 


      　　钦成皇太后哀册 

      　　维崇宁元年岁次壬午。某月朔。某日甲子。追上神宗皇帝妃朱氏尊谥。曰钦成皇太后。粤某月。甲子朔。某日甲子迁座于永裕陵之次。礼也。雕辒夙戒。奠俎方彻。惨哀笳于广陌。引素仗于明发。皇帝陛下孝治克隆。恩礼斯洽。属羽卫之有行。念徽音之永绝。爰命侍臣。茂扬懿烈。其辞曰。维我有宋。继天立极。王化之基。自家刑国。于皇神考。百度脩饬。元丰之功。下土是式。妙选六宫。升进淑德。静恭柔懿。私谒不行。夙夜警戒。协谋相成。履武发祥。纂继丕绪。奕奕西宫。是燕是处。慈仁克俭。宜寿而臧。胡不永年。忽云沦亡。呜唿哀哉。泰陵初载。恭默不言。左右保护。惠和且温。逮及亲政。载新绍述。赞助之勤。一心密勿。逖想音容。空余仿佛。呜唿哀哉。厥初遘疠。觊其有瘳。禳祓祷祠。靡神不周。访秦毉之殆遍。肆爱育以宽忧。怆隙驹之易转。惊逝水以难留。呜唿哀哉。永怀父兄。属以大统。圣心孝思。报称攸重。稽章惠之旧仪。诏议臣而折中。正位号之尊荣。称典彝而增重。琢宝仪兮瓌奇。缕金匣兮错综。呜唿哀哉。惟卜惟吉。揆时既良。仙驭杳去。铭縿载扬。背浚郊之奥壤。傃洛土之崇岗。陵寝盘兮空曲。珍木茂兮郁苍。流殿苔兮素月。陨垄柏兮严霜。閟珠襦兮宝笥。零雨涕兮宫墙。石门兮深扃。漆炬兮永夕。云軿驾兮弗还。繐帷空兮常寂。呜唿哀哉。有形兮必终。有数兮斯尽。生能享天下之奉兮无违。殁以归裕陵之厚兮何恨。虽千百兮斯年。终不骞兮不陨。呜唿哀哉。 


      　　山陵 

      　　皇太后园陵称山陵诏建中靖国 

      　　恭以大行皇太后逮事英祖。辅佐神考。保佑先帝。遭国变故。首建大策。援立朕躬。艰难之初。暂同听断。日月未几。遽欲复辟。朕固请不获。勉徇慈旨。退处宸闱。游心道妙。谦尊鲜俪。冲静自居。惟功隆德鉅。福被天下。永言图报。未知所从。今遗命陵号。乃重有贬损。曷以仰酬慈德。以慰塞中外之望乎。可诏有司。易园陵曰山陵。余恭依遗诰施行。 




      ●宋大诏令集卷第十七 

      　　皇太妃 

      　　尊立 

      　　尊太妃制元丰八年三月庚子 

      　　朕蒙休先帝。锡羡我家。钦闻凭几之音。付畀承祧之托。眷言邦媛。久侍宸闱。俾序进于宠名。敢忽忘于大卞。德妃朱氏。发祥庆系。协德后庭。祇顺两宫。不违于盥馈。帅循四德。居念于保阿。实生冲人。获绍正统。申隆懿号。用契旧章。谨加号曰皇太妃。其合行典礼。令有司具典故以闻。 


      　　礼仪 

      　　太后令褒崇皇太妃诏元祐三年七月癸丑 

      　　敕中书门下。皇帝嗣位。于兹四年。华夷来同。天地并应。而皇太妃以恭俭之德。鞠育之恩。虽典册以时奉行。而情文疑有未称。皇帝以祖考之奉。尊无二上。而吾唯春秋之义。母以子贵。其推天下之养。以慰人子之心。宜下礼部、太常寺、讨论。如于典故有褒崇未尽事。令开具以闻。故兹诏示。想宜知悉。 


      　　令礼部太常寺礼官参详皇太妃仪制诏绍圣元年二月戊辰 

      　　昨朕亲奉皇太后圣谕。皇太妃保育之德。着于中外。虽已备极崇奉。而仪节之间。犹有未称。盖旧仪虽全比皇后。而宫合舆盖之制。及出入所由。宜有所加。苟于本朝祖宗以来母后之制。有所差降。则褒隆之数。可施行矣。朕躬承玉音。惓惓慈训。其下礼部、太常寺、礼官参考典礼仪制。及臣僚上笺拜名。命妇进见等仪式闻奏。 


      　　追命 

      　　追尊皇太妃制元符三年正月十四日 

      　　门下。圣人之德。无以加于孝。天子之贵。亦必有所尊。朕遭家多艰。绍国大统。恭念所生之重。永怀追远之情。故贵仪陈氏。德范载于公宫。徽猷着于天下。辅佐先帝。警戒忧勤。诞育冲人。劬劳顾复。稽诸典礼。询于师言。有亲亲之恩。有贵贵之义。念之不见。感春露之既濡。率兹旧章。报昊天之罔极。宜追号皇太妃。 


      　　太后 

      　　复元祐皇后制元符三年五月丁丑 

      　　门下。朕绍休列圣。承训东朝。施惠行仁。既诞孚于有众。念今追远。用□□于我家。□□□□。顷自勋门。嫔于王室。得罪先帝。退处道宫。逮兹□□。克庸祗德。皇太后念仙游之寖远。抚前事以兴□。□□深矜。示不终废。申崇位序。还复宫庭。乃诏辅臣。具□□□。虽元符建号。已正位于中宫。而永泰上宾。固无嫌于□后。于戏。原情起义。盖示亲亲之恩。克己慎身。宜成妇妇之道。其率循于懿范。以上答于深仁。往服茂恩。永庸多福。可复为元祐皇后。 


      　　加崇元符皇后诏崇宁元年八月辛酉 

      　　朕躬念哲宗皇帝以圣德嗣有基业。推至仁无私之心。乃以神器属于冲人。而元符皇后。实受遗训。故定策之际。钦成皇太后深所付托。永惟继体承祧之重。敢忘追往事居之情。垂帘之初。奸臣辄议废黜其事。未及褒显。近上章表。叙述大功。朕思所报。允其陈请。供须等事。已降指挥。其出入仪卫等。当议加崇。以昭前人之德。而称朕友恭之意。内属枢密院事。关送照会施行。 


      　　元符皇后进号太后赐名崇恩宫诏崇宁二年二月甲寅 

      　　朕入继大统。获承至尊。永惟哲宗皇帝不克与子。而元符皇后实与定策。推之恩义。夙夜靡忘。故邓王已追赠为皇太子。母以子贵。于古有稽。而礼以义起。惟事之称。宜崇位号。以慰在天之灵。称朕友恭敦报之意。可进号太后。除依礼部所定加崇仪制外。其仪卫人数。及请俸奏荐恩泽等。并依昨钦圣宪肃皇后元符三年体例施行。余依皇后礼制施行。其宫赐名崇恩之宫。 


      　　元符皇后刘氏进号太后制崇宁二年二月七日 

      　　门下。朕获承至尊。嗣有令绪。顾我烈考。寔能配天。念兹哲宗。弗克与子。遂扬末命。肆及眇躬。载惟付托之大恩。实有咨谋之初议。□颁显册。播告治朝。元符皇后刘氏。端壹诚庄。柔明懿□。谨鸣玉佩□□□。广友瑟流荇之仁。天下从风。则有化家邦之道。禁中□□。则有安社稷之功。宜极褒崇。以章报称。尚循近比。乃□□时。适宪府之建言。俾曲台之论定。盖以弟及之义。实□其兄。母贵之因。亦系其子。既用命已加于献愍。则典章当视于慈徽。用斟酌于情文。爰进升于位号。备进仪物。崇建宫庭。以尽友恭之心。以明继述之志。于戏。礼由义起。率因事以制宜。名与功昭。斯显庸而揆实。惟德尊者物必备。而施重者报亦隆。其茂对于闳休。以永绥于遐福。可。 


      　　再废元祐皇后诏崇宁元年十月甲戌 

      　　朕恭惟哲宗皇帝临御天下。十有六年。休德显功。垂裕万世。竟以大统。属于眇躬。夙夜钦承。犹惧有阙。而元祐皇后始缘失德。获罪先朝。退处道宫。殆将累岁。会逢变故。政事纷更。乃有奸言。上动朝听。姑从并后之议。庶用权时之宜。虽申私恩。已致公论。今台臣合奏。引义固争。宰辅佥同。抗章继上。咸以谓昨者复位。违先帝之初诏。又匪本朝之故常。典礼有慊。此则甄叙。威灵在上。其肯顾歆。宗庙不可以从祀。陵寝不可以配祔。据今验古。皆所未安。考实正名。盖非得已。勉循前志。良用怃然。可依绍圣三年九月三十日诏旨。其元符三年五月十一日指挥。更不施行。所有具诸恩数。悉如旧章。仍加优厚。以称先帝始终待遇之意。布告中外。咸使闻知。 


      　　孟氏赐希微元通知和妙静仙师诏政和七年四月十三日 

      　　朕循名考实。据古验今。凡繄称谓之嫌。必协是非之正。华□教主玉清妙静仙师孟冲真。顷自绍圣。退居道宫。恩数□优。岁时滋久。比揽有司之请。尚仍教主之称。理实未安。义当有易。爰申加于懿号。俾允迪于真风。夫可言可行。兹惟人治之大。以静以正。庶几众美之从。可加赐希微元通知和妙静仙师。故兹诏示。想宜知悉。 




      ●宋大诏令集卷第十八 

      　　皇后上 

      　　尊立上 

      　　立琅邪郡夫人王氏为皇后制建隆元年八月甲申 

      　　轩辕四星。爰着正妃之象。虞舜二女。诞彰内治之功。厚夫妇而敦国风。体干坤而修壸政。兹朕所以叙人伦、崇祀典也。告于清庙。乃降徽章。咨尔琅邪郡夫人王氏。袭庆公侯。传芳国史。法相可以当人主。勤俭可以率内朝。赞成开国之基。实赖宜家之庆。翚衣未举。椒掖犹虚。既侔太姒之贤。宜改小君之号。可立为皇后。所司择日备礼册命。 


      　　立陇西李氏为皇后制雍熙元年十二月壬辰 

      　　王者祇膺宝图。奉若天命。必在详求淑哲。所以翊宣风教。姬周之盛。本自姜任之烈。虞舜之圣。亦资皇英之助。盖化行于内。而隆教以孚。位正于中。而人伦以叙。始于宫阃。逮于家邦。前典具存。敢忘脩举。陇西李氏。柔嘉维则。和顺积中。茂庆着于侯藩。盛烈传于勋阀。清芳桂郁。睿问川流。明惠成于自然。仁孝本于天赋。顷自作嫔帝室。毓德椒涂。象服垂风。允昭令则。关睢播美。已着乐章。内治肃而九御有伦。妇道着而六宫承式。服阿保之箴诫。知臣下之勤劳。固已绩茂公桑。道光彤管。而造舟之礼。未加于徽命。厌翟之贵。未正于中宫。岂所谓昭德成训。嗣世继统者乎。宜考旧章。焕兹缛礼。法轩星而践位。配皇极以为尊。可册为皇后。有司择日备礼册命。 


      　　立秦国夫人郭氏为皇后制至道元年五月丁亥 

      　　王者法轩星之文。正椒掖之号。所以协宣阴教。敦厚人伦。故妫汭美嫔虞之贤。涂山光翼夏之德。着之典训。刑于家邦。斯为大猷。朕所祗尚。秦国夫人郭氏。生彼华胄。归于列藩。婉嫕有仪。柔嘉成性。寅恭罄奉上之礼。慈仁符逮下之规。景命维新。纯禧载集。俾膺徽称。用叶旧章。宜立为皇后。 


      　　答群臣乞立后诏大中祥符五年十一月乙酉 

      　　中宫正位。取法坤仪。顺天德以厚人伦。率阴礼而脩内职。乃眷椒涂之列。久虚象服之尊。卿等位列秉枢。义深同体。旅陈封奏。敷述旧闻。以壸范之攸先。盖宗祏之斯奉。形于恳恻。备体公忠。方择善猷。聿颁礼命。所请宜允。 


      　　立德妃刘氏为皇后制大中祥符五年十二月丁亥 

      　　朕仰承嘉运。嗣守鸿基。思厚人伦。聿崇王化。眷惟中壸。实有旧章。宜得淑贤。佐于忧勤。爰敷明命。诞告外庭。德妃刘氏。毓粹高门。钟英甲族。载挺闲和之质。茂昭婉嫕之风。览图史之格言。早扬惠问。躬组紃之懿绩。实显令猷。自升冠于掖庭。颇贸更于岁月。肃雝之美。表率于六宫。敦睦之仁。协和于九族。事遵彤管。兆叶玉衣。邦教聿隆。嫔则攸着。长秋虚位。宰府上言。援据古今。契予褒择。于戏。诗有思齐之咏。易垂厚载之文。福祉攸滋。邦家所赖。肃膺典册。其懋戒哉。可立为皇后。择日备礼册命。 


      　　皇太后降立郭皇后手书天圣二年七月庚子 

      　　皇帝仁孝天赋。声猷日新。莅政以来。尚虚中壸。吾晨夕思念。躬亲选□。思得其人。以赞内治。赠中书令郭崇韬孙女。衣冠令族。汾晋名家。积庆流光。遂生贤淑。信可以训齐九御。仪冠六宫。正人伦之大端。承宗庙之重事。宜纳为皇后。俟南郊礼毕降制。 


      　　立郭皇后制天圣二年十一月乙丑 

      　　门下。古之有国家者。体干坤之象。明教化之源。必正人伦。以齐天下。姜任之佐周道。阴马之隆汉风。皆有茂规。垂于方册。朕猥以凉德。绍膺丕祚。允赖盈成之业。敢忘励翼之勤。皇太后慈念素深。诲勖斯至。历选门阀。为求淑良。得人果协于圣心。班诏已闻于列位。兹择吉旦。乃降命书。赠中书令郭崇韬孙女。将相之家。簪缨不绝。渐仁义于宗党。播柔芳于阃闱。遂生贤明。式耀勋绪。炳伣天之表。夐出常伦。谨佩玉之声。率由懿范。盖以动□图史。言成矩模。徽音蔼闻。慎简胥叶。宜其升训九列。统齐六宫。秉椒极之旧章。陟轩星之正位。于戏。上承宗庙之重。下契臣民之则。夫惟匪懈。克广令猷。尽尔孝恭。事予文母。执饔膳以佐馂。端縰笲而承颜。守其静方。济以纯俭。使四海之内。九族之中。仰袆翟之礼容。识朝廷之妇德。岂不盛欤。可立为皇后。仍令所司择日备礼册命。 


      　　立曹皇后制景祐元年九月十七日 

      　　门下。王者握符御宇。继体守文。保于万邦。方资于外辅。率乎六列。实赖于中闱。是以涂山之兴。协禹功而弥远。有莘之娶。赞汤祚以滋昌。朕以受命昊穹。居尊夷夏。念长秋之虚位。览上宰之敷言。且谓皇王之猷。必端天地之本。明关睢之风化。美螽斯之众多。欲正邦基。在求德阀。是用询于壸范。敦此人伦。诞告彤庭。庸彰懿则。赠尚书令配享太祖庙庭曹彬孙女。生于鼎族。教自公宫。眷乃祖之孙谋。着元勋于庙祀。庆流令淑。望蔼高华。而性禀柔闲。体含仁厚。援图史以自鉴。节环佩而有容。宜登金屋之荣。用表玉衣之瑞。袆褕无阙。龟筮协从。于戏。立后之规。建国所系。上承宗祏之重。内凭辅佐之勤。思进贤材。以昭阴教。修纮綖而隆礼。执圭瓒而训恭。肃奉徽章。钦惟永命。可立为皇后。仍令所司择日备礼册命。 


      　　立高皇后制嘉祐八年四月己亥 

      　　天子之有后。如天之与地。惠养万物。如日之与月。照临四方。苟称号之弗崇。则臣民之安仰。京兆郡君高氏。生阀阅之后而不自矜大。处富贵之习而能安素约。顷在藩邸。宜于室家。肆朕纂承。嘉乃辅佐。惟长乐之奉养。左右不可不虔。惟六合之表仪。晨夕不可不肃。爰正轩星之位。以为国风之倡。举是典册。告于治朝。于戏。邦教所基。人伦兹重。涂山启夏。太任兴周。勤劳一时。焜燿万世。乃其总笄栉纚。日侍慈颜。衡紞纮綖。时承宗祀。庶几天下之俗。知我门中之私。可立为皇后。其合行典礼。令有司检详典故以闻。 


      　　立向皇后制治平四年二月乙酉 

      　　王者制治当天。法阴阳而布风化。自家刑国。正夫妇以穆人伦。惟长秋之冠六宫。首内教而先万＜宀禹＞。朕祗膺顾命。获荷丕基。□□与以敦脩。□礼经而必叙。安国夫人向氏。德敷柔顺。道蔚贤和。钟相阀以挺生。积善祥而袭庆。自居藩邸。辅佐朕躬。肃珩佩以无声。鉴图史而有度。属缵承于宝祚。用进陟于坤仪。咨以佥谐。重于国体。于戏。晨昬养之大。思谨奉于两宫。粢盛□之伦。必虔恭于七庙。着雍睦为嫔则。尚节俭为民□。□□□猷。助我善教。可立为皇后。命有司择日册命。 


      　　太皇太后下诏礼官检详六礼着为成式纳皇后元祐五年八月乙未 

      　　吾膺先帝之托。惟宗庙之奉。惕然常恐不逮。以有愧于前闻。古者必备内外之官。以为邦国之助。有严董正。厘举故常。皇帝仁孝聪明。自天攸纵。恭钦学问。与日而新。胜衣若干。尚虚中壸。吾夙夕思念。周咨博谋。期于令德之家。介此来嫔之祉。以躬天下之阴教。宜莫重焉。顾在朝廷之礼文。所当先者。矧予良弼。兹告谋猷。同心之言。行之罔怠。其令太常礼官检详古今六礼沿革。参考通礼典故。具其节文。着为成式。有司审当。然后施行。所以钦慎大昏。万世之嗣。咨尔宰辅。体吾意焉。 


      　　立孟后制元祐七年四月己未 

      　　正家者义之先。天下从而定矣。大婚者礼之本。圣王所以重焉。朕继体持盈。脩身思永。切守基图之固。敢娱宫室之安。太母以万世为心。命虔宗事之重。大臣以两极陈义。请建坤仪之尊。谓王道之大所由兴。故人伦之始不可缓。明扬德阀之懿。简在慈闱之公。钦承温诏之音。俾正中宫之位。载蠲吉日。敷告大廷。故侍卫亲军马军都虞候、眉州防御使、赠太尉孟元孙女。忠孝令门。善庆奕世。幽闲专静。蔼闻和声。□睦惠慈。雅应柔则。天作之合。文定厥祥。人谋协从。龟告□□。是宜入听内职。辅宣外和。式瞻袆翟之章。上直轩龙之象。嘉典大备。并行古今之情文。盛德有开。增美国家之治理。于戏。惟恭俭为富贵之守。惟忧勤为康乐之资。如关雎之进贤。则可以基风化之成。如樛木之逮下。则可以将福履之盛。用久乃济。匪初其难。勉尔钦修。以法三宫之端一。相予显祀。以崇七庙之清明。垂光紫庭。袭誉彤管。可立为皇后。仍令所司择日备礼册命。 




      ●宋大诏令集卷第十九 

      　　皇后中 

      　　尊立下 

      　　答宰相请建中宫诏元符二年九月辛丑 

      　　省所上表。中宫虚位。历载于此。宜有建立。叶修阴教。伏望特于定省两宫之暇。祗禀慈训。登崇贤淑。正位内治。备举典册之盛。俯慰中外之望。事具悉。后听内治。以风四方。昔之盛王。茂建贤德。朕若古明训。慎于柬求。卿等职在秉钧。诚深体国。以长秋之虚位。援故实而有言。当禀两宫。即颁礼命。用承天祐。俯慰群情。所请宜允。 


      　　立贤妃刘氏为皇后诏元符二年九月丙午 

      　　朕以卿等上表请建中宫事。禀于两宫。皆以为莫宜于贤妃刘氏。柔明懿淑。德冠后宫。诞育元良。为宗庙万世之庆。中宫将建。非斯人其谁可当。所宜备举典册。以正位号。恭依慈训。即颁礼命。 


      　　立刘皇后制元符二年九月七日 

      　　门下。朕获以菲质。绍承宝图。历观王化之兴。莫非内德之茂。惟时淑媛。祗事掖庭。挺生天材。立我国本。其涓谷旦。升冠长秋。章妇道于家人。示母仪于天下。贤妃刘氏。心容具善。言德参和。弓韣祠禖。蚤歆帝武之敏。簟莞考室。遂占罴梦之祥。诞降元良。来符亨会。属中宫之虚位。适宰府之有言。以七庙祭祀。必有以共承。两宫奉养。不可以无助。朕躬禀慈训。钦聆玉音。谓其有柔明之姿。懿淑之德。载育长嗣。垂庆万年。谅非斯人。谁可为后。宜举典册之备。以正位号之崇。播告治朝。是颁休命。于戏。虞舜之厘二女。帝喾之登四妃。冠德后宫。远则贵人选建于永平之岁。钟英甲族。近则德妃礼命于祥符之年。匪朕私恩。具兹故实。尚协修于阴教。其笃叙于壸彝。忧若关睢之进贤。仁如樛木之逮下。成麟趾之信厚。致螽斯之众多。燕及家邦。永绥福祚。可立为皇后。 


      　　立王皇后制元符三年二月九日 

      　　门下。朕嗣守令绪。若稽前人。王假有家。所以始基邦教。天作之合。所以纂成治功。肆朕柬求。惟古时宪。咨尔万方之有众。听予一人之告猷。顺国夫人王氏。徽柔懿和。温恭慈惠。胄自勋阀。嫔于王藩。夙夜在公。克明其德。朝夕匪懈。淑慎其身。兹入绍于基图。用申加于位号。以承九庙之祀。以刑四方之风。于戏。古先哲王。肇修人纪。厘厥士女。御于家邦。惟克艰则罔有后艰。惟克正则罔敢不正。尔励朕相。予惟汝嘉。朕其永孚于休。尔亦并受其福。兹为后矣。其尚钦哉。可立为皇后。 


      　　立郑皇后御笔 

      　　贵妃郑氏。柔明婉淑。谦慎持身。位极元妃。德冠宫壸。有进贤逮下之志。无险诐私谒之心。越自缵承。祗服内职。夙夜匪懈。嫔御式从。属长秋之久虚。致大臣之恳请。远稽东汉。近考祥符。质古参今。具存方策。宜隆位号。以正坤仪。可立为皇后。 


      　　立郑皇后制大观四年十月二日 

      　　门下。朕承七圣之烈。抚九有之师。永惟正心而修身。盖将明内而齐外。考关睢之美。冠四始以居先。观思齐之贤。列正雅而为大。伊欲美于风化。必有御于家邦。敷求懿德之良。诞告治朝之听。贵妃郑氏。柔明婉淑。谦慎持。身位极元妃。德冠宫壸。有进贤逮下之志。无险诐私谒之心。越自缵承。祗服内职。夙夜匪懈。嫔御式从。属长秋之久虚。致大臣之恳请。远稽东汉。近考祥符。质古参今。具存典册。宜隆位号。以正坤仪。于戏。上以承宗庙社稷之灵。下以慰群生华夷之望。惟忧勤而罔怠。则可以辅佐于壸彝。惟警诫而弗忘。则可以化成于妇道。勉隆甚盛之德。永底无穷之休。可立为皇后。 


      　　册文 

      　　册曹皇后文 

      　　维景祐元年岁次甲戌。十一月丁亥朔。三日己丑。皇帝若曰。天地定位。阴阳相成。人道贯之。以纲大伦。后德配之。以熙内治。圣人有以端其本也。故造舟之迎言乎备。诗人有以美其化也。故周南之风着乎始。粤朕冲昧。祗若丕构。深惟承荷之重。辅佐攸艰。用简纳贤明。以叶于人神之望。咨尔赠尚书令。冀王、配享太祖庙庭曹彬孙女。惟乃祖克有武略。勤劳王家。保勋不伐。荣享厥终。庆流后昆。薰然慈和。善祥凭积。生此邦媛。其渐渍醇醲。发闻馨香。所从来远矣。起居闲习。不待姆师之勖。风容矩度。自为宗党之宪。长秋旷位。阴教未序。咨求训范。统正六列。宗公鼎臣。诵言于朝。愿即嘉时。聿申典礼。朕以春秋之义。必娶大国。挚畴之家。乃称福偶。谋及秦筮。聘以谷圭。惟吉之从。有命既集。今遣使、工部尚书、同中书门下平章事李迪。副使、户部侍郎、参知政事王随。持节册命尔为皇后。钦哉。夫惟肃恭。可以事上。夫惟谦裕。可以接下。泰而能约。则骄弗至。动而慎思。则悔弗萌。懋及攸德。修乃嫔职。奉承宗庙。仪刑家国。永绥无疆之祉。不其祎欤。 


      　　册高皇后文 

      　　皇帝若曰。惟坤仪承天。以亭育万物。惟阴景配日。以照临四方。惟后德佐王。以化成天下。盖风乎远者、必始于近。正乎国者、先齐其家。有莘翼商。涂山兴夏。舜以二女。茂昭厘降之文。周以太姒。聿兴大明之咏。此有国之成宪。古今之常道也。可不慎焉。朕猥当鸿业。获奉皇图。袭长乐之慈荫。粤求内助。率迪故常。咨尔高氏。惟迺祖休有丕烈。显于家邦。勋昭前人。庆浃后世。眷乃淑哲。雍和粹纯。贵而能去其骄。动而能约以礼。早嫔藩邸。肇正壸仪。肆朕缵服。辅予忧勤。矧慈寿徽音。方资善继。六宫懿范。宜有崇师。故群公卿士。念绎旧典。遂加褕翟之饰。允正长秋之位。诞告有众。既吁外庭。式契元龟。协诹谷旦。今遣具官曾公亮。具官陈升之。持节册命尔为皇后。夫家人正内。易所以显于象中。关睢进贤。诗所以为之风首。惟其懋乃德。迪厥善。畅肃雍之化。敦螽斯之义。尚播美于彤史。以垂光于万世。岂不韪欤。 


      　　册向皇后文熙宁二年四月壬戌 

      　　皇帝若曰。自昔有天下。必择建厥配。以承宗庙。以御家邦。肆朕受命。奉循前烈。慎考典册。以祈协于神民。咨尔向氏。懿柔淑恭。旧有显闻。肇功惟祖。弼亮帝室。流德之泽。覃延后嗣。是生硕媛。比贤姜任。越朕初载。来嫔藩邸。盥馈在中。率礼无违。以至嗣服。祗承内事。齐明夙夜。罔有旷失。宜崇位号。表正宫庭。今遣摄太尉具官吴公弼。摄司徒王安石。持节册命尔为皇后。夫惟兴王。厘厥士女。咸自内始。达于四海。朕克勤。乂用弗怠。朕克俭。乂用弗奢。朕克正。乂用无敢侧颇僻。尔励相朕。乃济登兹。于戏。匪初惟艰。惟慎厥终。尔忱念兹。朕以永享天禄。尔亦预有无疆之福。岂不祎哉。 


      　　册孟皇后文元祐七年五月丁酉 

      　　维元祐七年岁次壬申。五月癸未朔。十六日戊戌。皇帝若曰。天地判合。以纲人伦。君后取则。以御家邦。自昔三代内德之茂。二南风化之本。治道所系。诗书述焉。朕纂绍丕服。上蒙太皇太后圣训。八年于兹。而长秋未建。中馈阙职。历询旧门。审定福耦。慈衷惟允。斯即其人。咨尔侍卫亲军马军督都虞候、眉州防御使、赠太尉孟元孙女。衣冠望族。邹鲁华胄。流光储祉。钟粹硕媛。有徽柔之质。不待姆师之诲。有安正之美。宜配坤极之尊。稽谋大同。仪物惟称。今遣摄太尉苏颂。摄司徒王岩叟。持节册命尔为皇后。膺兹嘉礼。往践宫朝。协宣阴教。母临万方。朕春秋时思虔七庙之享。后惟衡紞是将。朕晨夕承颜致三宫之养。后惟饔膳是视。朕卑服节俭。以躬率天下。后亦练缯是式。朕宴游省耕。以穑事为本、后亦穜稑是资。于戏。皇天无亲。惟德斯永。夤畏飨福。巽顺正吉。嗣续百世。克终有庆。不其韪欤。 


      　　册刘皇后文 

      　　维元符二年岁次己卯。九月庚子朔。二十七日丙寅。皇帝若曰。古之明王。天立厥配。以赞助其行事。御于家邦。朕嗣有令绪。抚绥万方。若稽大猷。慎所登建。以奉宗庙。非朕敢私。图惟其人。在帝所右。资尔贤妃刘氏。懿柔淑哲。维德之行。自初叙御。率礼不越。震夙之庆。协于声诗。乃生元子。诞受帝祉。立我国本。垂休无疆。朕率吁庶言。恭承慈训。敷告在位。莫如尔贤。神人允谐。命尔予翼。其膺典册。正位宫庭。今遣摄太尉、金紫光禄大夫、守尚书左仆射、兼门下侍郎、上柱国、豫章郡开国公、食邑七千一百户、食实封三千二百户章惇。摄司徒、右光禄大夫、守中书侍郎、上柱国、长乐郡开国公、食邑三千户、食实封六百户许将。持节册命尔为皇后。夫王化之美。必自内始。浃于四海。凡厥攸行。罔不在初。尔惟顺。故能上承两宫。化天下以妇道。尔惟明。故能迪朕。夙夜无怠。以懋尔德。毗予一人。永绥兆民。天其申命于我家。尔亦永膺多福。岂不韪欤。 


      　　册王皇后文 

      　　皇帝若曰。天相予祖宗。兹历世宁康。朕既敬绍丕绪。罔作丽观。底信内外。惟法惟式。蕲以正邦。今左右弼臣。礼仪正贰。暨族老宗妇。各虔厥事。咸铺绎旧闻。明扬于位。曰干施坤承。日照月俪。四时不忒。万物用成。盍稽则象。询考卜筮。若时元吉。正名锡服。俾长首六宫。以母天下。予惟国有故常。是何敢弗率。咨尔王氏。乃祖忠劳王家。书于太史。子孙公侯。出入藩服。惟功泽逮兹。是生硕媛。淑嫕温恭。备有嘉德。聘妇王邸。入承事皇姑。靡不若礼。上天右序有家。蚤育元子。庆在宗庙。惠赉于四方。乃以某年某月某日。遣摄太尉具官某。摄司徒具官某。持节册命尔为皇后。赐尔皇后之宝。方寸有半。文盝螭纽。授之玉册。厥简五十。命尔翟衣笄纚博鬓黼领大带以朝。暨岁时将祀于东西宫。金舆朱盖。武贲呵卫。步障行导。是惟显哉。尔其克后职。思后道。履中体顺。兹日向多福。集大祐于厥躬。其尚佽助予治。昭闻于无戏。懋戒之哉。 




      ●宋大诏令集卷第二十 

      　　皇后下 

      　　废黜 

      　　皇后郭氏封净妃玉京冲妙仙师诏明道二年十二月乙卯 

      　　皇后郭氏。省所奏为无子愿入道者。事具悉。皇后生忠义之门。禀柔和之德。夙表石符之庆。早升兰殿之尊。四教具宣。六宫是式。而乃秉心专静。抗志希微。慕丹台绛阙之游。猒金戺瑶阶之贵。陈请累至。敦谕再三。言必践而是期。意益坚而难夺。勉循高尚。以适素怀。宜特封净妃。玉京冲妙仙师。赐紫。法名清悟。 


      　　净妃等外宅诏景祐元年八月壬申 

      　　朕祗绍庆基。务敦静治。每遵勤俭。用洽冲宁。至于宫掖之中。嫔侍之列。维仅充于仪职。而靡厚于宠私。顷以中闱。有亏善道。降处次妃之位。仍从别馆之居。尚迩严宸。末叶彝制。郭氏宜令于外宅居止。更不入内。美人尚氏。昨由下陈。列于近侍。素非令淑。但肆骄矜。宜特贷刑章。令于洞真宫披戴。永不得入内。美人杨氏。自居左右。靡蹈箴规。宜令出内。于别宅安置。长秋之重。阴教是宣。顾厥位以难虚。必惟贤而是择。当求德阀。以称坤仪。属于勋旧之家。兼咨甲冠之族。将行聘纳。式助烝尝。曩日母后垂帘。兼示慈爱。遂有臣僚戚属。进献女口入宫。留处掖庭。颇彰物论。宜并放出。朕常思恬素。动守端庄。在于声色之间。绝无溺惑之意。况每观古籍。备鉴前修。上或恣于耽荒。下必争于宠幸。亏德败度。莫甚于兹。固深念于防闲。弗暂忘于规戒。自此八月之选。无事于访求。九御之□。庶臻于简肃。咨尔宰职。克辅善猷。宣布多方。知朕此意。 


      　　废皇后孟氏批语绍圣三年九月乙卯 

      　　皇后孟氏。纵欲失德。密构奇衺。上则不足以懿范内令。下则不足以章明妇顺。朕躬禀皇太后、皇太妃圣旨。恭奉玉音。可废居道馆。仍赐四字仙师号并法名。仰三省枢密院同定。 


      　　废皇后孟氏诏丙辰 

      　　皇后孟氏。旁惑邪言。阴挟媚道。迨从究验。证左甚明。狱辞具孚。覆按无爽。朕夙夜恻怛。寝食靡宁。难以私恩而屈大义。躬禀两宫慈训。奉被玉音。失德若斯。将何以母仪万邦。上承宗庙。可上皇后册宝。废居瑶华宫。赐号华阳教主、玉清妙静仙师。赐紫。法名冲真。其居处供帐。服用廪给之类。务从优厚。称朕所以始终待遇之意。 


      　　追命 

      　　追册会稽郡夫人贺氏为皇后制建隆三年四月乙巳 

      　　王者开国承家。所以膺历数。慎终追远。所以达幽明。爰举徽章。用纾永恨。故会稽郡夫人贺氏。流芳闺壸。逮事舅姑。追惟汉剑之情。宜正轩星之号。 

      可追册为皇后。仍令有司备礼册命。 

      　　追册故夫人尹氏为皇后诏太平兴国元年十一月甲子 

      　　柔顺之德。没有遗范。褒崇之制。抑惟令典。故夫人尹氏。含章茂族。流芳戚苑。沦谢久矣。音徽邈然。永怀内辅之贤。追加中壸之号。可追册为皇后。 

      　　追册越国夫人符氏为皇后制同上 

      　　鹊巢流咏。克播于风雅。虎钮为赠。载询于□典。故越国夫人符氏。勋贵之族。淑哲挺生。涵泳礼训。优游图史。虽茂关睢之德。靡及轩星之位。冢树将拱。淑声具存。爰命追崇。以正宫壸。可追册为皇后。 


      　　追册莒国夫人潘氏为皇后制至道元年六月乙丑 

      　　朕仰荷庆灵。嗣守基构。永言怀旧之感。载稽追远之文。聿举徽章。用饰幽隧。故莒国夫人潘氏。早以华胄。嫔于冲人。克蹈图史之规。茂着河洲之德。正名中壸。允极哀荣。可追册为皇后。 


      　　故美人张氏特追册为皇后制明道二年 

      　　门下。夫生有淑美。则秩冠于九嫔。殁着柔嘉。则礼追于中壸。此王者所以彰图史之懿。念辅佐之勤。故美人张氏。诞自华宗。流兹惠问。膺八月之上选。冠六列而有仪。德备组紃。声齐环佩。悲蕣韶之早谢。顾莩律之亟迁。用思沙麓之祥。重进祎衣之制。亶惟茂典。抑有前规。呜唿。位至椒涂。名留彤管。实邦之媛。想内范以空存。在河之洲。饰徽章而曷极。冀斯盛则。有慰芳魂。宜追册为皇后。仍令所司择日备礼册命。主者施行。 


      　　追册郭皇后制景祐三年正月壬辰 

      　　生而有贵秩于朝。没则申恤典于第。矧密嫔于天极。而奄谢于人寰。不举徽章。曷旌遗躅。故金庭教主、冲妙仙师郭氏。钟曾沙之庆。分宝婺之辉。动鉴图史之规。居服组紃之事。自玉衣叶兆。金屋承荣。夙施辅佐之勤。益懋闲和之则。而乃遗情物表。探味渊宗。独抗出尘之心。遂猒涂椒之地。灵期遽迫。朝露易晞。良增悼往之怀。载厚饰终之典。呜唿。柔仪永隔。内范如存。蹑三景之从。倐同于万化。应四星之象。复正于尊名。芳魂有知。歆我渥命。可特追册为皇后。 


      　　贵妃张氏追册为皇后制至和元年正月丁丑 

      　　内治经国。非选德无以冠后庭。正风刑家。非纪行无以□天壸。斯以举褒怀之礼。申哀恤之文。诞告外朝。式循前宪。故贵妃张氏。起绂冕之绪。蹈图史之规。进陪祎翟之容。迩副轩龙之象。有忧勤之助化。无矜靡之流心。向以失内禁之宵严。犯周庐之夕警。靡顾凶焰。来卫丹闱。逮闵雨以请＜僣-日心＞。方责躬而引咎。复援刀而割臂。封濡翰以奏章。事既秘而不言。物有存而可验。报君忧国。望古无伦。遽尔长辞。邈焉如昨。宜正騩车之御。益隆虎钮之章。铺显丰融。用昭惨恻。于戏。治兴妫水。既表德于女英。美载周京。尚疏音于太姒。尊名茂渥。永享休嘉。可特追册为皇后。仍令所司择日备礼册命。 


      　　贵妃刘氏追册皇后御笔手诏政和三年八月十九日 

      　　朕若昔先王。化行天下。必得内助。辅成厥功。贵妃刘氏。嫔于初载。性自天成。忧在进贤。斥远奸慝。卑躬不伐。敏行寡言。安死生之分。达性命之理。能不怛化。白气属天。嗟其云亡。宜谥以礼。今揽皇后郑氏所奏。无彼妒忌之行。有乐淑女之心。亲折衷章。力为礼恳。可以垂训万世。表劝六宫。嘉其诚心。用基王化。可依所奏。贵妃刘氏追册赠为皇后。即茔所为园陵。置祠殿。止以明达为谥。余并依后制。务从简约。令太常寺详议以闻。 


      　　明达懿文贵妃刘氏特追册明达皇后制政和三年八月十九日 

      　　门下。朕于古其训。克绥厥猷。眷怀内助之良。申锡厚从之典。亶敷明命。播告大廷。故明达懿文贵妃刘氏。从容以和。闲美且异。慎终如始。寡笑与言。无伤善而有忧勤夙夜之心。不怛化而达死生性命之理。异香经日。白气属天。分不可踰。葬之以礼。皇后乐得淑女。忧在进贤。殄瘁其亡。悦怿其美。谓名数之未进。存殁之无殊。亲札奏封。祈正名号。徽嘉其亡险诐之忌行。是用循追崇之旧章。表劝六宫。垂训万世。于戏。好是懿行。有如象服之宜。嗟哉怀人。□□彤管之炜。往者不可作已。神其尚或享之。可。 


      　　明节和文贵妃刘氏特追册明节皇后制宣和三年五月庚子 

      　　门下。有忧国爱君之行。劢相我家。推追往送终之恩。率兹常典。时惟懿德。孚告大廷。故明节和文贵妃刘氏。淑慎慧雅。而饰之以文。俊明肃恭。而节之以礼。在神霄之府。号九华玉真之妃。生南极之天。实赤文大帝之女。嫔于初载。式是六宫。振振如螽斯之多。莫莫有葛覃之本。寤寐思服。至于忧勤。夙夜在公。莫遑宁息。进不以谄而以德。义不奉私而奉公。懿行莫伦。忠言犹在。被中宫之鞠育。助阴教之仪刑。不伐不矜。以和以睦。展如邦媛。可无身后之余荣。嗟哉怀人。具有司存之恤典。用作尔祉。实慰我心。于戏。礼缘于情。定循名数之限。恩称其义。用昭终始之全。以承王休。以光嫔则。往者不可作已。神其尚克钦哉。可。 


      　　谥议 

      　　大行皇后谥议景德四年五月 

      　　臣闻关睢为王化之基。坤元以厚德载物。是以椒涂在御。正位而听内朝。蕙问既沦。易名而示四海。流芬亘古。垂裕方来。奉节惠之文。有不刊之典。伏惟大行皇后。斗维降□。沙麓储休。令质柔嘉。懿姿纯茂。灵符告于石字。吉祥验于玉衣。粤自邦媛有归。戚藩作俪。逮事先帝。寅奉皇姑。恭顺发于诚心。正淑表于姻戚。铜扉肇启。金玺承荣。执纂组以弥勤。服图史而无斁。属向明于大宝。爰总治于长秋。德冠六宫。母临万国。樛木逮下。聿协声诗。大练为衣。克敦俭素。而又侍养长乐。顺承慈颜。朝夕勤帉帨之仪。行步有佩环之节。允厘壸则。式是邦家。所宜永服袆褕。勤事穜稑。而轩星掩曜。桂魄沉晖。遽谢昌辰。靡延鸿算。皇上悼音徽之如昨。念日月之有期。爰命下臣。仰稽前训。庶芳猷之不泯。纪大行以长存。着在策书。告于宗庙。谨按谥法。履正忠和曰庄。贤德信脩曰睦。伏请谥曰庄穆。诏尚书集翰林学士、两京御史台官、本省六品诸司已上。定议以闻。天轻清而秉阳。乃恢圆覆。地博厚而载物。遂正方舆。万汇于是财成。二仪以之协济。亦由伉俪重人伦之本。河洲隆王化之基。恭惟大行皇后承天清明。法地柔顺。禀汾阳之庆绪。袭涂山之令仪。主上银榜升储。谋猷夙效。玉宸嗣统。辅佐惟夤。嫔虞契月亘之明。媚周叶天飞之运。神宗圣母。昔扬贤淑之称。清庙閟宫。屡奉吉蠲之祀。勤宣四教。表正六宫。蹈阴阳之和。德范昭矣。服图史之训。善美具焉。运迫登天。哀缠率土。顾兹节惠。爰命儒臣。详观考行之文。允协易名之典。质于有众。无爽至公。伏请依宗谔所议。 


      　　谥册 

      　　庄穆皇后谥册 

      　　后妃之德。风化之源。垂法象于四星。叶休符于五鹿。生则建长秋之位。取诸汉仪。没则按彤管之书。定其周谥。所以循节惠之前典。表饰终之异数。大行皇后郭氏。坤元毓粹。月魄沦精。出金穴之华宗。集玉衣之瑞命。元云入户。素拥于神休。吉梦扪天。果归于帝室。逮事先圣。祗若皇姑。俪朱邸以开荣。进画堂而增峻。粤予继统。乃陟中宫。服以螭虎之钮。处以椒兰之殿。钟鼓之礼盛。河洲之咏作。而能含章体顺。率礼蹈和。厚德无疆。谦光载路。言可复于图史。动必中于珩璜。避濯龙之游。恬澹特立。引贯鱼之列。优柔逮下。抑制外族。述宣阴教。眷惟辅佐。属在贤明。方当节用去奢。正始敦本。先蚕致享。率职于纮綖。籍田蒇事。赞献于穜稑。而祥符素柰。衅结丹墀。婴进贤之心。忧勤感疾。亏勿药之喜。奄忽冥升。羽盖虚陈。瑶斋罢宴。袆褕弗御。璋瓒空存。掩轩曜之光芒。失涂山之翼赞。悲缠戚里。哀动掖庭。池＜糹索＞讲仪。园陵卜吉。庀徒斯具。练日惟良。司典上言。追崇克允。载询公议。式贲徽章。今遣摄太尉、工部尚书、平章事王旦。册谥曰庄穆皇后。垂芳竹帛。着范壸闱。永閟音猷。良深轸悼。呜唿哀哉。 


      　　温成皇后谥册 

      　　维皇祐六年岁次甲午。正月丙寅朔。十九日甲申。皇帝若曰。夫内德之茂。非正位无以显其猷。彤史所载。非大名无以表其行。矧予嫔合之懿。夙着徽柔之则。生则副珈褕翟。以宠其初。殁则禭章愍册。以垂于后。褒功节惠。繇来旧矣。故皇后张氏。坤顺以大。月盈而冲。毓秀儒门。参俪天极。烦撋着于延葛。雍和见于流荇。自初选纳。惟德之行。琴瑟之音。莫不静好。椒兰之美。服媚居多。远贵势而不处。履华宠而能降。翼朕偕闳天之盛。导予跻黄老之福。忧劳臣下。永念樛木之仁。检御姻近。慨慕濯龙之戒。至于盗惊庐徼。挺身以卫至尊。时丁旱暵。剌臂以祈来贶。爱君之烈。何谢古人。祲疠难期。疹痗斯遘。千龄何遽。一昔而亡。奔驹逝川。追悼奚及。筮龟协吉。园兆有期。奉常据古。稽合二称。朕揆庸较德。昭锡徽名。公言佥同。世系攸穆。今遣摄太尉事、推忠协谋同德佐理功臣、光禄大夫、行尚书礼部侍郎、同中书门下平章事、集贤殿大学士、上柱国、安定郡开国公、食邑三千三百户、食实封一千户梁适。奉册谥曰温成皇后。仙游匪邈。典策是膺。茂范存于壸闱。嘉问流于缇素。音容永閟。哽结难胜。呜唿哀哉。烦撋见诗葛覃薄污我私注 


      　　哀册 

      　　庄穆皇后哀册 

      　　维景德四年岁次丁未。四月丁卯朔。十五日辛巳。大行皇后郭氏崩于万岁殿之后殿。有司奏谥曰庄穆。以其年六月乙未朔。二十一日乙卯将迁座于陵台。礼也。朱火昬中。灵輴夙驾。摇画□于素旗。咽悲风于广夏。皇帝轸深怀于内殿。痛虚位于长秋。感辟台之不御。嗟黼帐之将收。进辙宾阶。亲临祖馈。爰诏词臣。奉扬遗懿。其词曰。厚德载物。至哉坤元。着明垂象。倬彼星轩。关睢教始。伣天礼尊。章明内治。启迪化源。庆属休辰。运钟元圣。诸夏宅心。三灵眷命。稽若前经。述宣内令。玉玺疏荣。兰闺布政。文昭贵胄。虢仲遐枝。家承金穴。祥开翠妫。菖华瑞命。荇菜声诗。女图是献。象服攸宜。列邸承休。东朝作俪。言无出阃。义敦主馈。涂山翼赞。周姜思媚。誉蔼掖庭。礼均娣姒。允升中壸。寅奉皇姑。承颜左右。上食朝晡。□待阴郭。辅佐唐虞。嫔风载穆。阴教诞敷。厌翟斯皇。濯龙希从。江汉化行。袆褕礼重。薄氏仁善。靡徼恩宠。大家经书。习闻雅颂。外戚禀训。谦冲静退。嫔御怀仁。祝延饮酹。半楚启邦。罔徇私爱。褒纪旧章。尚辞封拜。陪游温洛。致孝南陵。亲易脂泽。躬荐粢盛。帝车来复。朏魄载盈。衅生椒掖。灾缠玉京。呜唿哀哉。顾兔沦辉。腾龙变彩。地震方舆。人谣素柰。西山乐兮杳无期。聚窟香兮不可待。欻驾游兮靡留。玉音琤兮如在。金釭凝兮夜何长。白驹度兮时易改。中庭萋兮绿草生。洞户寂兮流尘晦。呜唿哀哉。宸居怆悼。戚里悲伤。痛深臣妾。哀极嫔嫱。□兰宫兮女史。阒茧馆兮公桑。掩遗书兮无复视。念故剑兮何时忘。閟珠襦兮昼梓。湛银海兮元堂。望懿藩兮车□。从先后兮云阳。呜唿哀哉。紞五鼓兮严城曙。俨六衣兮清吹度。陈愍册兮祖庭。咽边箫兮上路。洒涕兮重瞳。吞声兮长御。背直城而右转。历重岗而遐鹜。溯沵迤之周原。指萧条之拱树。呜唿哀哉。陵园黯兮将闭。景象凄兮若秋。瞻乐池兮永叹。览云居兮增愁。毕九虞兮祔营魄。节□惠兮旌大猷。挹遗芳兮彤管。咏贤德兮河洲。谅音徽之不泯。旷载祀以弥休。呜唿哀哉。 


      　　温成皇后哀册 

      　　维皇祐六年岁次甲午。正月丙寅朔。八日癸酉。贵妃张氏薨。十二日丁丑。册谥曰温成皇后。十四己卯殡于皇仪殿之西阶。粤某月二十日乙酉迁座于菆宫。礼也。素绋整徒。灵衣戒御。祖馈宵陈。违觞晨举。泣缟从以成雨。黯椒涂而生雾。皇帝顾怀嫔则。感切仁衷。悼副袆之不见。叹华掖之俄空。爰命词禁。纪扬芳风。其辞曰。黄帝遐源。留封景胄。德源庆遥。荫华族茂。玉胜启祥。珠皋挺秀。有绰英媛。沦精降神。拟婺齐宝。瞻巫等云。孕瑞紫闼。来翔秘宸。外毗阳化。内参阴政。助月成光。均轩腾景。六列宗模。四业纯备。繁藻并修。组紃咸事。鉴史求箴。称诗迪志。抑远外属。泽无偏暨。敦履素约。衣无穷丽。自顷周庐。谁何弛卫。触瑟方警。当熊已厉。近闵时时雨。责躬减味。斋助虔祝。精诚独至。沥血书文。请咎归己。深诚不言。遗毫在纸。勤勚爽和。晦明生疹。医攻失痊。祲司告□。生也弗融。天兮难问。奄忽之间。灵晖道尽。呜唿哀哉。柘馆屡阏。日怀乏应。半烛收光。方春委盛。背明世之丰乐。傃幽扃而永逝。异今昔于俯仰。变欢哀于鉴寐。动皇情于遗物。惨荣恩于恤礼。诏遏音以盈月。当昕朝而废视。呜唿哀哉。柴燎光断。金波影低。哀笳寒急。楚挽清凄。动轜轩兮晻霭。转霜旐兮逶迟。去复去兮宁复返。悲莫悲兮长别离。甘泉之像兮空虚名。方士之□兮终亦非。□□芳之郁烈。绵百代而扬徽。呜唿哀哉。 

宋大诏令集_2(21-40卷)   
  

     ●宋大诏令集卷第二十一 

      　　妃嫔一 

      　　内职 

      　　置淑仪淑容顺仪顺容婉仪婉容宫司令诏大中祥符元年正月庚申 

      　　眷言壸教。实系国风。辨彤管之等威。既存旧制。益紫庭之位号。亦着前闻。爰考典章。用新班秩。自今增置淑仪、淑容、顺仪、顺容、婉仪、婉容并从一品。在昭仪上。又置宫司令一员。正四品。在尚宫上。着之甲令。以为永式。 


      　　改定尚书内省职掌御笔政和三年五月二十八日 

      　　先王之政。自家刑国。自内及外。惟我祖宗。董正治官。分建百职。总核万事。然乘五代之乱。循袭旧制。名不称实。惟我神考。内设六联。分掌三省。各有常守。而宫闱内官。尚或沿袭。有所未暇。朝夕惟念。内外家国。理当一体。则有条而不紊。机政之暇。因考古厘改。俾各遵承。永为定制。 


      　　尚书内省 内宰二人 副宰四人 

      　　总正六司。使帅其属。以听内治。掌外省六曹所上之事。 

      　　吏 都事六人 主事六人 录事一十二人 令史一十二人 

      　　书令史二十四人 书史二十四人内省六司 司治视吏部 职事官 内史一员长 治中一员二下准此 吏 令史二人 书令史四人 书史六人 司教视户部 职事官 
      内史一员 治中一员 吏 令史二人 书令史四人 书史六人 司仪视礼部 职事官 内史一员 

      　　治中一员 吏 令史二人 书令史四人 书史六人 司政视兵部 职事官 内史一员 治中一员 吏 令史二人 书令史二人 书史四人 司宪视刑部 职事官 
      内史一员 治中一员 吏 令史二人 书令史二人 书史四人 司缮视工部 

      　　职事官 内史一员 治中一员 吏 令史二人 书令史二人 书史四人 

      　　进拜一 

      　　修仪刘氏封德妃制大中祥符五年五月戊寅 

      　　厚人伦。广风化。始于内则。施及寰区。必妙简于英徽。用登隆于名数。爰稽良日。申锡赞书。修仪刘氏。玉德含章。星华毓粹。展如邦媛。挺出庆门。佩图史之箴规。懋组紃之功绪。详闲内职。辉映后庭。勤辅佐以惟贤。谨言容而合度。是用眷求清懿。崇进等威。亚中壸以飞声。参列妃而处贵。尔其念礼经之垂训。总嫔御以敦和。益着嘉猷。聿隆顺道。可特封德妃。所司择日备礼册命。 


      　　李氏可才人制大中祥符九年二月丙申 

      　　敕某。谦祗率礼。端懿传芳。自恪奉于宸闱。寔荐更于岁籥。久播柔嘉之誉。宜推甄奖之恩。俾升嫔侍之荣。用劝肃恭之德。钦兹宠渥。更励夙宵。可。 

      　　朱氏掌籍制 

      　　敕。祗事掖庭。典司禁籍。必资闲淑。爰霈宠章。司寝长洲县君朱氏。惠问凝和。柔仪着范。早奉丹闱之列。□循彤史之规。率职有经。服勤匪懈。宜从进陟。用示旌褒。升位序于兰闺。锡恩荣于芸检。荷兹明命。益务虔诚。可。 


      　　李氏等顺容制 

      　　敕。朕以钦承宝命。绍缵鸿图。霈纶綍之恩。诞敷庆赐。眷掖庭之列。宜示褒崇。婉容李氏。和惠积中。柔嘉成德。谨言容而有度。率箴训以自持。肃奉先朝。允隆阴教。功宣彤管。誉洽紫闱。运属承祧。礼优改馆。锡芝函之渥命。峻赤绶之宠章。益茂淑声。以祗荣数。可。 


      　　臧氏等贵仪制 

      　　敕。朕以荷累洽之基。阐惟新之命。茂昭大庆。敷洽鸿恩。眷紫掖之宣猷。锡绨函而申奖。淑仪臧氏。性质徽令。资禀闲和。自先圣之缵临。列内朝之位序。珩璜之节。克谨于柔仪。图史之言。率循于懿范。宅宗伊始。叙旧载怀。特示升崇。用申优礼。钦承渥典。弥蔼芳风。可。 


      　　宋惠冲淑仪制 

      　　敕。朕以荷累洽之基。阐惟新之命。茂昭大庆。敷洽鸿恩。眷紫掖之宣猷。锡绨函而申奖。淑容明真大师宋惠冲性资淑令。质禀闲和。自先圣之缵临。列内朝之位序。而专师虚寂。逈厌纷华。沐于清净之风。克励薰脩之志。宅宗伊始。叙旧载怀。特示升崇。用彰优礼。钦承渥典。弥保通腴。可。 


      　　赵氏等尚宫莱国夫人制　　敕。祗奉皇闱。典司宸禁。咨于淑哲。斡内职而有经。嘉乃寅恭。举朝恩而惟允。司簿扶风郡夫人。□当大内尚宫司公事赵氏等。淑温居质。柔靓成仪。率属紫庭。克彰于勤事。扬芬彤管。允茂于凝猷。宜□褒旌。特申崇进。佩章之叙。式峻于等彝。汤沐之封。荐疏于□宇。兹为渥命。无忘钦承。可。 


      　　淑仪太和宫明真大师朱冲惠特进封贤妃依前明真大师制 

      　　门下。王者缵绍皇图。钦惟祖绩。言念嫔嫱之旧。尝施辅佐之勤。亶有甄明。宜覃优渥。淑仪太和宫明真大师朱冲惠。生资言德。性本柔闲。兰茂畹而弥芳。玉涵仁而滋润。顷备贯鱼之序。尝居佩韣之班。自高揖于尘寰。久寘怀于道妙。匪惟鉴于图史。实无染于纷华。是用缘紫掖之曩恩。奖清都之素尚。超于六列。进以四妃。印绶之荣。式从于宠授。丝纶之命。姑美于懿名。钦此彝章。允充令范。可特进封贤妃。依前明真大师。仍令所司择日备礼册命。主者施行。 


      　　婉容沈氏特进封德妃制庆历五年□月五日 

      　　门下。朕早膺天绪。嗣守邦基。眷逮事于先朝。寔脩明于内范。表贤才之辅佐。着妇道之肃雍。宜褒静婉之风。特颁徽显之命。揆兹谷旦。申锡赞书。婉容沈氏。谦懿成姿。闲和有裕。华宗挺秀。世推台鼎之崇。淑德含章。心师图史之训。曏繇门阀。入备掖庭。叙宫职以有荣。陈女箴而自守。造次必循于法度。周旋务合于礼经。俾从九御之联。进陟四星之位。于戏。典章斯渥。恩意有加。惟圣考荣遇之深。惟冲人优待之厚。往服成命。不其美欤。可。 


      　　美人张氏进封贵妃制庆历八年十月十八日壬午 

      　　门下。朕闻王者始风。本乎妃德。天下内治。模厥人伦。咨择邦媛之良。懋敷嫔壸之懿。爰推异数。诞布公言。美人张氏。陶翕辟之和。生庆善之族。玉粹其度。渊靓而衷。以阿保之法自闲。以图史之规攸服。光赞内职。叶升大猷。力苹藻之至恭。袭珩佩之常矩。礼以为绚。谦不忘劳。用嘉冲徽。显启优渥。进膺褕翟之贵。参亚轩龙之华。于戏。谨以顺承。阴教惟穆。勤乃辅佐。王化所经。尔其念夕惕之虔。躬日休之裕。樛木之逮乎下。然后称仁。彤管之记其言。于以垂美。往席宠命。毋忘训辞。可特进封贵妃。仍令所司择日备礼册命。 


      　　淑仪苗氏特进封贤妃制嘉祐二年六月二十三日 

      　　门下。列妃之崇。惟德其选。粤咨邦媛。寔生帝姬。且天象垂文。位亚轩星之次。而人伦正始。事基王化之先。矧乎名映六宫。身全四德。女图有监。姆训是承。顷佩韣于禖祠。尝先九御。属降嫔于懿主。宜正四星。爰举徽章。以成丕则。淑仪苗氏。性钟和粹。体赋柔嘉。动规法度之文。步中珩璜之节。加以情隆逮下。履弗违谦。九韶之音。既清远而合雅。十玉之德。自温润以含章。是用冠乃壸仪。率夫阴教。宠名既重。车服攸崇。于戏。当懋乃诚。无替于善。思恭顺而为己。敦静婉以凝猷。外赞求贤。内期节用。允席丹。軿之贵。永流彤管之芳。往惟钦哉。奉若嘉命。可。 


      　　德妃沈氏特进封贵妃制嘉祐七年十二月二十一日 

      　　门下。朕膺先圣之托。临旧贯之居。重思宫籍之英。昔预宸帷之侍。孰旌尔止。已流彤管之芳。肆命于廷。载下紫芝之焕。恩繇近始。教自外孚。德妃沈氏。赋燕婉之仪。秉柔明之德。顾乃祖服。蚤登鼎铉之荣。逮我真朝。居慎掖廷之选。自参嫔则。实右王休。怅仙跸之□遐。馆离房而永慕。有图书之诫。期专蹈于前规。无诐谒之私。□略好于内治。天与寿康之福。众高贤惠之风。宜冠序于四星。益亚仪于中壸。兹为异数。以奖夙勤。于戏。化始周南。既厚人伦之本。祗事文考。犹传皇训之存。是则宠有以特隆。礼不可它拟。往膺徽册。永荷嘉祥。可。 


      　　贤妃苗氏特进封德妃制 

      　　门下。帝居六宫之制。率辅于皇猷。天极四星之华。实裨于壸事。朕诞膺邦统。思穆人伦。裒临妃掖之英。化始宸闱之顺。命龟荐日。班綍布朝。贤妃苗氏。性资惠明。仪度简肃。居蹈箴图之戒。动循珩佩之和。八月良家。早被后庭之选。平阳别馆。爰开贵主之祥。而能退远骄华。举思轨范。褕衣奉祭。上以赞于后勤。彤史流徽。下以仪于嫔则。庸贲德言之茂。益升位序之隆。名以副劳。议非骫典。而论九妇之礼。盖视三公之尊。内有进贤之心。始安君子之佐。维正道然后式于外。顾私谒不可黩于中。往服训辞。永绥宠命。可。 




      ●宋大诏令集卷第二十二 

      　　妃嫔二 

      　　进拜二 

      　　永嘉郡君邢氏美人制熙宁 

      　　敕。关雎乐得淑女。以配君子。至于江汉之域。无思犯礼。而兔罝之人。莫不好德。何其盛也。朕修身齐家。有志于先王之政。慎选嫔御。以相内治之勤。以尔某氏。徽柔懿恭。禀自天质。以芣苢之美。有朱芾之祥。宜膺宠嘉。褒序名品。尔其思辅佐忧勤之志。而自勉以警戒相成之道。则岂惟福履蕃衍于一时。淑德令闻。固将有以风天下而垂之图史也。可。 


      　　婕妤宋氏特封充媛制 

      　　敕。先王厘建妇职。正始国封。拟则外朝。典司内令。朕揽决庶务。钦承两宫。日罔暇于燕娱。事率从于简约。虽房闼给侍。略仿古官。而名号空存。常多缺位。掌训四德。是为九嫔。宜登柔贤。用赞雍睦。具官某氏。婉嫕淑茂。静闲懿恭。素闻图史之箴。动履珩璜之节。相仪椒掖。衍祚螽斯。宜视贵于六卿。俾秩真于二品。永迪嘉誉。无忘渥恩。可。 


      　　某氏充媛制 

      　　敕。古者王之六宫。必有妇寺之职。所以述宣阴教。辅成内治。朕若稽古昔。登建嫔御。位不必备。唯才德之称焉。具官某氏。徽柔懿敏。淑惠静专。保阿之训有光。禖祝之辞屡应。充媛之选。视秩甚隆。非为汝私。于以求助。式燕且誉。好尔无射。资富能训。惟以永年。允怀于兹。用对宠渥。可 


      　　昭容朱氏进位贤妃制元丰五年八月壬子 

      　　门下。朕惟始基王化。是资内德之良。崇建妇官。莫重列妃之选。维时硕媛。盍正宠名。爰告路朝。式孚涣号。昭容朱氏。柔明秉质。温惠率躬。顾史问诗。进有静专之善。佩环鸣玉。退无险诐之私。早受福于帝歆。遂发祥于哲嗣。诞着成人之德。肆膺胙土之封。是选嘉辰。有稽旧典。越视三公之秩。峻超九御之联。以参丽于褕衣。益侈荣于彤管。揆贤斯称。锡命惟新。于戏。绥御邦家。朕欲广仪刑之治。忧勤夙夜。汝勿忘辅佐之诚。祗服训辞。往其无斁。可特进位贤妃。仍令所司择日备礼册命。主者施行。 


      　　贤妃周氏进位德妃制元丰五年十二月丁巳 

      　　宫闱六列。实基王者之正风。天极四星。盖辅朝廷之内治。肆冲人之嗣统。荷皇祖之诒谋。维时邦媛之良。曩预宸帷之侍。宜朌涣号。敷告群伦。贤妃周氏。世系高明。性资静婉。居则服保阿之训。动则闻环佩之音。诵德象之篇。尝着后庭之法。奉增成之宠。蚤开贵主之祥。时将及于结褵。礼方严于筑馆。载褒柔度。加饬徽章。仍膺褕翟之华。序陟轩龙之亚。服虽维旧。位则愈隆。于戏。忧在进贤。故以视三公之重。坐而论礼。盖将缉四德之休。往蹈训辞。永绥渥命。可特进位德妃。 


      　　贤妃朱氏进位德妃制元丰七年正月甲寅 

      　　门下。王宫六寝。允资内德之良。天极四星。昭着列妃之象。朕稽百王之故实。绍五圣之燕谋。位号虽蕃。选纳尤简。方延登于邦媛。俾辅佐于坤仪。扬于外廷。诏尔群辟。贤妃朱氏。秉诚渊塞。赋性温恭。八月良家。蚤豫增成之列。三公视秩。进膺褕翟之华。而能谨环佩之音。师保阿之训。高禖锡羡。屡陪弓韣之祠。吉梦应占。载协熊罴之庆。是用俯循旧典。升贲隆名。以始国风。以论妇礼。于戏。寤寐思服。关睢乐淑女之逑。警戒相成。鸡鸣陈贤妃之道。勉躬柔度。往对殊休。可特进位德妃。仍令所司择日备礼册命。主者施行。 


      　　德妃苗氏进位贵妃制 

      　　门下。成周之隆六寝。基始正风。帝喾之立三妃。明章内治。眷言邦媛。曩侍宸严。肆颁徽册之文。播告路朝之听。德妃苗氏。承华庆阀。蒙宠后庭。仁祖御图。已荷柔嘉之眷。英皇入嗣。益殚保护之诚。陟降历年。终始一意。带弓就列。克陪祀于燕禖。考室应占。发嘉祥于虺梦。越升华序。寖广休声。属予纂承。恩有褒显。擢冠轩龙之亚。进膺褕翟之华。以答旧恩。以蕃异数。于戏。率循四教。载光德象之篇。辅佐三朝。益茂增成之法。往绥优渥。用协劳怀。可特进位贵妃。 


      　　德妃周氏进位淑妃制 

      　　门下。朕以眇躬。获承鸿绪。席昊穹之眷命。荷仁祖之诒谋。永言邦媛之良。尝预宸帷之侍。其孚显册。以诏庶工。德妃周氏。德协后庭。体符法相。早以良家之选。进当君子之逑。鸣玉退朝。嗣休声于彤管。赐环就列。占吉梦于平阳。向纡褕翟之华。已陟轩龙之亚。肆予缵绍。申命褒崇。进以隆名。蕃之异数。以懋柔嘉之德。以昭辅佐之勤。于戏。思念进贤。光继二南之美。优游论礼。更升三事之联。往迪训辞。永绥渥命。可特进位淑妃。 


      　　邢氏进位淑妃制 

      　　门下。朕诞膺骏命。获绍宝图。恭念先朝之模。率循列圣之治。嫔嫱多阙。选纳尤稀。永惟内德之良。尝预中闱之侍。其颁显册。以诏群伦。邢氏世系高华。性资婉嫕。居师保阿之训。动循环佩之音。潜邸辅陪。早预云龙之会。彤闱眷与。屡开弓韣之祥。位序浸隆。誉望弥显。属继承于大统。思褒序于后庭。钦念前猷。申加美号。秩既升于二列。品益冠于六仪。于戏。毓德柔嘉。已奉增成之宠。秉心共养。永承长信之颜。往服徽章。益膺繁祉。 


      　　秦晋国安仁保祐夫人张氏特封吴楚国安仁贤寿夫人制元祐 

      　　敕。朕允怀先帝簪履之遗。率皆当今宫掖之贵。而况拥佑圣躬。夙夜有劳。光宠燥湿之役。行兼保傅之贤。睹致治于承平。诚有功于当世。封吴与楚。实居四海之上游。既寿且贤。殆兼五福之美报。号名之盛。前后莫伦。明发有怀。匪以为赐。 


      　　婉仪宋氏特进位贤妃制绍圣四年二月二十日 

      　　门下。正始之化。先齐其家。追远之情。无加于孝。维时硕媛。逮事先朝。若古有章。诹辰锡命。婉仪宋氏。柔嘉顺淑。懿敏静专。克勤劳于王家。实辅佐于君子。夙夜儆戒。而有相成之道。寤寐思服。而无伤善之心。惟列考之在天。永言昭配。念王姬之筑馆。兹逮有行。用祗率于孝思。以申加于品序。播告在服。延登列妃。进超九御之联。上直四星之次。于戏。惟靖共尔位。则可以听天下之内治。惟肃雍其德。则可以对前人之宏休。尚肩乃心。以永终誉。可。 


      　　婉仪刘氏进位贤妃制绍圣四年九月二十八日 

      　　朕若昔大猷。是基王化。厘厥士女。御于家邦。肆求妇德之良。往践宫官之贵。亶孚有众。猷告大廷。婉仪刘氏。淑慎其身。柔嘉维则。寤寐思服。而有进贤之志。夙夜匪懈。而无私谒之心。屡占吉梦之祥。益彰彤管之炜。朕富有四海。忧勤万机。九御之嫔靡充。四妃之位全阙。惟邦之媛。于国有章。用率吁于师言。以申加于异数。于戏。脩六宫之职。实尊贰于母仪。刑四方之风。将化成于妇道。尔克勤则众用弗惰。尔克正则众用不颇。朕其享无疆之休。尔亦保永绥之禄。可。 


      　　淑妃周氏进位贵妃制元符三年正月二十日 

      　　门下。朕丕承基绪。思御家邦。用敦正始之风。诞布惟新之命。眷时淑媛。申锡茂恩。淑妃周氏。懿范肃雍。令仪淑慎。本葛覃之节俭。志卷耳之忧勤。教妇学之法于公宫。正王化之基于天下。佑我烈祖。格于皇天。迨兹缵继之初。肆有褒嘉之旧。祗循国典。加进宫官。于戏。对扬王休。贵陟四妃之首。明章妇顺。永为六寝之光。服我宠荣。益绥寿嘏。可。 


      　　淑妃邢氏进位贵妃制 

      　　朕惟嗣服。若古有章。用崇建于妇官。以始基于王化。眷时邦媛。申锡茂恩。淑妃邢氏。淑德柔嘉。令猷懿美。内忘女工之事。外知臣下之劳。无险诐私谒之心。有警戒相成之道。佑我烈考。格于皇天。属纂绍于基图。肆永怀于谟训。申加位号。敷锡命书。于戏。叙于王宫。登进列妃之冠。化以妇道。往对前人之光。服我宠章。益臻多福。可。 


      　　贤妃宋氏进位德妃制 

      　　门下。朕绍天明而嗣命。基王化以齐家。风自上行。施由近始。眷言邦媛。申锡茂恩。贤妃宋氏。嫔则柔嘉。壸仪恭靖。早被良家之选。茂承君子之逑。有关睢乐得之心。有鸡鸣相成之道。佑我文考。格于皇天。属嗣守于丕图。方遹追于先烈。申加宠典。登进列妃。表正妇官。协成阴教。于戏。无违宫事。已推樛木之仁。正是国人。益彰彤管之美。钦承休命。往介天祥。可。 


      　　昭仪武氏进位贤妃制建中靖国元年十二月十七日 

      　　门下。朕绍开圣绪。承保天休。遹遵先猷。肇称毖祀。外则霈庞鸿于海＜宀禹＞。内则昭庆善于宫庭。眷惟邦媛之良。曩预宸闱之选。肆朌徽号。敷告路朝。昭仪武氏。躬禀懿姿。动循彝矩。声扬环佩。雅中步于咸韶。梦协熊罴。早占祥于莞簟。夙事永裕。实生贤王。有寤寐思服之心。得警戒相成之道。柔嘉自昔。淑慎于今。朕惟昭考在天之灵。靡瞻匪德。报伯氏因心之义。莫重显亲。霜露之思无穷。兄弟之恩致美。是用超从九御。升冠六仪。以均上帝之厘。以旌内德之茂。于戏。彤管有炜。进参褕翟之荣。华萼相辉。更起珠襦之慕。祗勤法度。懋迪龙光。可。 


      　　安康郡夫人刘氏等可并封国夫人制 

      　　敕。具官某氏等。朕缵隆圣绪。二年于兹矣。苟有功于国者。虽邈然孤外之人。犹且褒陟再三。而况宫闱之内乎。以尔护视朕躬。既久不懈。疏荣显郡。未称勤劳。用进锡于国封。以宠光乎禁掖。钦承休命。永保寿康。可。 


      　　文安郡君张氏等可并封郡夫人制 

      　　敕。具官某氏等。朕缵隆圣绪。二年于兹矣。苟有功于国者。虽邈然孤外之人。犹且褒陟再三。而况宫闱之内乎。以尔佐佑朕躬。服勤夙夜。疏恩锡号。亦既弥年。用增易于郡封。以宠光乎禁掖。惟时休命。勿替钦承。可。 


      　　掌珍薛氏等可并封典字制 

      　　敕。具官某氏。朕于掖庭之内。虽未尝以名器假人。而久于服劳者。亦必有以报焉。以尔列职交脩。协成众务。不改司存之旧。就迁品秩之荣。尚励夙宵。以图来效。可。 


      　　尚仪杨氏可封郡夫人制 

      　　敕。具官某氏。尔总率宫属。以脩礼仪起居之事。盖已久矣。有劳可录。宠赐郡封。勉对恩荣。勿忘祗慎。可。 

      　　掌设张氏可封典字制 

      　　敕。具官某氏。自掌封典。其品异矣。凡厥廪赐。视以为等。以尔服勤张设之久。故以是迁焉。勉称朕恩。勿忘祗恪。可。 

      　　随龙任氏可并封掌字制 

      　　敕。具官某氏。宫官由掌字而上。始预品秩。盖未尝轻授也。以尔实自潜邸。侍朕缵图。凡一时遭遇之人。既已在所陟。可不以是为尔荣哉。勉称异恩。勿忘祗恪。可。 


      　　仙韶副使王氏可掌乐充仙韶使依旧管干仙韶公事制 

      　　敕。具官某。朕方宅忧。无所用乐。汝既久于其职。当迁矣。朕亦安得而止哉。然九重之外。不可户晓。宜识此意。务远嫌疑。庶朕慎独之心。赖以信于天下。可。 


      　　才人郑氏可特进封美人制 

      　　敕。天下之本在国。国之本在家。二帝三王以来。未有家齐而天下不治者也。朕率是道。以临万邦。厥有褒升。必先内德。具官某氏。祗事左右。秉心肃恭。动能畏于箴规。居弗形于私谒。庆袭后宫之盛。肇开元女之祥。懿范聿昭。淑声益茂。宜迁美号。以示隆恩。惟克勤于初终。乃永绥于福禄。往其思称。助我化风。可。 


      　　掌簿李氏可知尚书内省公事制 

      　　敕。具官某氏。朕不以名器假人。盖非特外廷为然也。惟时内省之务。方赖协济之勤。畴尔久劳。肆加迁陟。往其祇慎。益励夙宵。可。 

      　　宫人朱氏可掌珍制 

      　　敕。某氏。宫官由掌字而上。始预品秩。所以谨名分而严劝奖也。惟时宝货之事。尤资赞助之勤。审求其人。肆以命尔。往其祇慎。以称恩荣。可。 

      　　典簿韩氏司言等制 

      　　敕。具官某氏等。宫官六尚之属。虽以品秩为差。非恩俾迁焉。亦何由而进乎此。朕于汝等所以录岁月之劳。而升典司之任也。往循名分。益务恭勤。以无愧乎朕命。则惟汝嘉。可。 




      ●宋大诏令集卷第二十三 

      　　妃嫔三 

      　　进拜三 

      　　神宗乳母张氏进封制 

      　　远施深仁。所以来终吉。殊荣异数。所以答前劳。比稽载籍之传。式旌宸掖之旧。天且助乎顺。人不以为私。神宗皇帝乳母、韩魏国保圣赞慈安仁贤寿惠和夫人张氏。慈惠躬持。柔明自称。亲遘千龄之会。备荣五福之繁。神考膺图。功早隆于阿保。眇躬失恃。居允赖于拥全。顾□之勤。罔辞夙夜。始终之爱。积有岁年。肆遂缵承。尝加褒衍。虽锡十字。疏地两邦。曾未足称万一而厌予志也。是用度越旧章。发扬显号。峻超列品。增畀大名。宠膺报礼之隆。益介寿祺之永。可。 


      　　婕妤郑氏进封婉仪制 

      　　六仪之职。所以上佐坤仪而教四德。非缘茂恩异数。盖不可致。方兹大礼。锡赉有加。必自内庭。以及外阃。婕妤郑氏。柔懿惠和。克勤训则。动遵警戒。夙夜相成。宜进位于嫔嫱。示益彰于宠渥。可特授婉仪。 


      　　婉仪郑氏进位贤妃制崇宁元年十一月七日 

      　　门下。仰以观天。上取四星之象。坐而论礼。外侔三事之尊。国有列妃。世无虚位。欲正人伦之本。必资邦媛之良。爰诏大廷。肆颁显册。婉仪郑氏。徽柔淑哲。和懿静专。率礼称诗。实禀真于高胄。宣慈流化。遂冠德于后宫。动则闻环佩之音。居则视箴图之戒。已袭嘉祥之繁衍。尚稽宠数之褒崇。循按典章。申加位号。序陟轩龙之亚。服参褕翟之华。其表正于妇官。以协成于阴教。于戏。关雎之思窈窕。而无伤善之心。卷耳之知勤劳。以有进贤之志。贻训自昔。承休在今。尚祗服于茂恩。庶永绥于多福。可。 


      　　充仪张氏进位贤妃制崇宁二年三月三日 

      　　门下。朕嗣守邦图。缵绍祖服。迺眷嫔嫱之旧。蚤推辅佐之能。彤管流芳。着五朝之懿范。褕衣锡命。分六服之宠章。播告治庭。诞□□听。充仪张氏。秉柔明之则。谐燕婉之仪。法度幽闲。言容靖顺。有淑哲之行。故遇于昭陵。有宽裕之心。下浃于朕御。顾年德之并茂。且名号之未崇。用嘉冲徽。肆启优渥。参稽往则。进陟列妃。以奖夙勤。以敦异数。于戏。位峻轩龙之亚。秩侔公衮之崇。王化是基。礼文绝等。往膺休显。永介寿康。可。 


      　　贤妃郑氏进位淑妃制崇宁二年五月三日 

      　　门下。六寝建官。率备高华之选。四妃辨位。尤尊淑哲之名。眷言禁掖之英。实预潜藩之旧。其颁涣号。以告治朝。贤妃郑氏。天资靖恭。世系良显。亲值圣人之兴运。茂为君子之好逑。感会风云。涵濡雨露。承休袭庆。屡占弓韣之祥。履正蹈和。常谨佩环之节。教行九御。秩视三公。适诞布于湛恩。肆优加于宠典。进升位序。敷锡命书。以旌辅佐之功。以懋柔嘉之则。于戏。风惟正始。朕方绥御于家邦。德必慎终。汝尚忧勤于夙夜。永膺荣禄。益远徽猷。可。 


      　　淑妃郑氏进位贵妃制崇宁三年二月二日 

      　　门下。朕绍承基绪。绥御家邦。将刑四方之风。必叙六宫之职。眷惟懿媛。夙冠后庭。诞举徽章。用孚群辟。淑妃郑氏。柔明而静慎。端懿而惠和。阅图史之诫。而无矜侈之心。谨环佩之音。而有谦畏之行。令猷□出。众誉翕归。自膺褕翟之华。已亚轩龙之次。荐颁涣渥。□懋宠荣。属宝婺之腾辉。浚仙源而毓秀。既受帝祉。益增厚于庆基。以承天休。宜载加于命数。是用进陟四妃之首。益昭一品之崇。兹率吁于师言。匪独专于予惠。于戏。恩礼隆显。密贰于母仪。德化流行。克章于妇顺。惟□险诐私谒。故无伤善。惟能辅佐忧勤。故能进贤。茂介多祥。永绥厥位。可。 


      　　婉仪王氏进封德妃制崇宁三年七月二日 

      　　门下。古者选建列妃。协脩阴教。外则视仪于三事。上则应象于四星。必惟其人。乃命以位。朕内求辅佐。慎择柔良。六宫之制虽存。五年之□弗备。延登邦媛。敷告廷臣。婉仪王氏。禀懿淑之资。饬端壹之行。崇谦约而有士君子之操。乐静慎而得古贤女之风。蚤陪祀于燕禖。已荐占于熊梦。弓韣之应。曾靡自矜。褕翟之华。□当申锡。比属长嬴之候。继膺蕃衍之祥。盖三索而得男。是万邦之永庆。贤而多子。无愧于前闻。思以称情。宜参于内治。进厥宫官之峻。亚于王后之尊。超始命之宠荣。践再加之位叙。惟受帝之祉既渥。故有邦之典特隆。于戏。象服是宜。□其容者德必称。彤管有炜。载其美者实必孚。□既锡羡于尔躬。予则懋昭于尔善。爰颁猷训。永迪吉康。可。 


      　　德妃王氏进位淑妃制崇宁四年八月四日 

      　　门下。天极垂文。上着四星之象。王宫设职。内严六寝之官。以端本于人伦。以始基于邦化。眷惟懿媛。申锡茂恩。协以刚辰。告于列位。德妃王氏。仪度闲肃。性资惠明。动循珩佩之音。居蹈箴图之戒。端静好德。无私谒之心。温和能仁。有逮下之志。屡卜维熊之梦。荐膺多子之祥。宠至而无骄。誉隆而益挹。自登褕翟之贵。已亚轩龙之仪。属宝婺之分辉。复天孙之毓秀。既丕承于帝祉。宜茂对于邦光。是用进淑哲之隆名。举褒崇之显册。以侈宸闱之庆。以昭宫掖之贤。于戏。先齐其家。朕既克明于至德。相成之道。尔其益励于徽猷。尚远休声。永绥多祜。可。 


      　　贤妃王氏进位德妃制政和元年正月四日 

      　　门下。朕祇若诒谋。聿脩内治。厘尔女士。欲归厚于人伦。宜其室家。用始基于王化。眷惟硕媛。久集丛厘。继生嗣贤。来侈昌绪。盖举褒隆之典。诞彰蕃衍之休。敷告大廷。以扬显册。贤妃王氏。柔明淑慎。端懿诚庄。遵图史以懋躬。谨佩环而率履。簟莞考室。已符穜稑之祥。弓韣祠禖。嗣启熊罴之兆。迺涓嘉旦。茂进宠名。焕褕翟以增华。炳轩龙而动色。载崇礼命。兼腆情文。匪出朕私。实由邦庆。惟谦恭所以自牧。警戒所以相成。往服训言。永绥寿祉。可。 


      　　婉容崔氏进位贤妃制政和二年二月十三日 

      　　门下。王者崇建妇官。遹宣阴教。等其位叙。庸昭驭贵之权。协以情文。厥有茂恩之典。眷时硕媛。蚤侍宸闱。笃生嗣贤。增侈昌祚。用率循于成宪。以猷告于外庭。婉容崔氏。胄自德门。体凝法相。性温恭而靡忒。姿淑慎以多仪。顾史问诗。退有含章之美。友琴流荇。进无伤善之心。保庆誉以积躬。袭休祥于考室。燕禖锡类。载茁于兰芽。熊梦献占。继蕃于椒实。俯揆师虞之穆。宜膺异数之加。参六寝以升华。视三公而峻秩。有光帝祉。式辅壸彝。于戏。以御家邦。用正王风之始。施于孙子。弥资亲屏之强。尔惟无忝于好逑。朕亦奚劳于思服。往祇明训。益茂徽声。可。 


      　　德妃王氏特进位淑妃制政和二年二月二日 

      　　门下。隆化基而正始。必资内德之求。弼阴教以齐家。莫重列妃之选。若时硕媛。克茂徽声。备宣夙夜之勤。兹袭簟莞之庆。肆畴厥位。敷告在廷。德妃王氏。温惠柔嘉。齐庄静一。昔钟英于甲族。蚤登御于宸闱。率礼称诗。匪俟箴图之训。进规退矩。靡愆环佩之音。绥燕御以宅躬。集善祥而锡类。禖祠应祝。以诞降于天材。星婺储辉。式载生于帝子。协邦彝而懋宠。昭阃则以升华。荣跻懿淑之崇。秩峻公台之右。腾芳褕翟。增耀轩龙。于戏。警戒相成。有鸡鸣之陈古。寤寐思服。乐关雎之进贤。迪惟令猷。岂愧前躅。钦予时□。其尔之休。可。 


      　　贤妃崔氏进位德妃制政和三年十一月十二日 

      　　门下。正心脩身所以假齐家之道。论礼教德所以刑治内之风。乃眷掖廷。审推硕媛。申锡高华之秩。用嘉蕃衍之休。敷告路朝。式孚群辟。贤妃崔氏。令仪柔惠。懿范温恭。动循环佩之音。居阅图书之诫。薄言采采。应弓韣于禖祠。宜尔振振。占旐旟于吉梦。益广天支之庆。继开宝婺之祥。虽典册之备膺。顾容功之愈茂。稽遵成宪。叙陟宠名。衣参褕翟之荣。位亚轩龙之贵。以司辅佐之职。以美和平之期。于戏。关雎无伤善之心。乐在好逑之得。卷耳有进贤之志。讵闻私谒之行。予惟克举于典彝。尔亦永绥于天禄。爰颁猷训。往迪吉康。可。 


      　　淑妃宋氏进位贵妃制政和三年三月十七日 

      　　门下。朕绍承丕绪。茂对闳休。永念先猷。敢怠导扬之志。申褒内德。用昭敦叙之仁。眷言邦媛之良。久茂宫闱之懿。宜颁涣号。具诏明廷。淑妃宋氏。资禀粹温。行循柔惠。顷逮事于昭考。实克相于有家。粤繇初元。诞育上嗣。德已尊而弥劭。宠既加而愈恭。肆踰耳顺之年。备着躬行之美。允膺显册。尚位亚妃。居缘环佩之音。每起羹墙之慕。怀熙丰之前烈。欲报何穷。抚嫔御之旧人。所存无几。是用载稽彝典。加锡隆恩。爰登冠于号名。以进超于位序。秩次轩龙之贵。服参褕翟之华。礼命并崇。情文交称。于戏。遹追来孝。斯式厚于徽章。淑慎其身。尚永终于庆誉。往钦猷训。益介寿祺。可。 


      　　淑妃王氏进位贵妃制政和四年三月二日 

      　　门下。佑民而作之君。齐家以治其国。观天极四星之象。实亚轩辉。考王宫六寝之名。盖参坤厚。时惟邦媛。夙备妇官申锡赞书之华。载褒彤管之炜。肆涓谷旦。敷告路朝。淑妃王氏。性质惠明。德容婉嫕。柔嘉维则。淑慎其身。履顺体和。居阅图书之戒。发祥降嘏。屡陪弓韣之祠。秩已视于三公。教素行于九御。谦以自牧。贵而不骄。兹符莞簟之占。益广本支之庆。冠列妃而进位。贰中壸以开荣。旧典有稽。师言惟穆。于戏。既受帝祉。叶螽斯多子之诗。以承天休。膺褕翟成章之礼。益思誉庆。仰称龙光。可。 


      　　德妃崔氏进位贵妃制政和六年七月三日 

      　　门下。明章内治。必资六寝之官。协赞中闱。尤重四妃之选。若时英婉。夙侍宸庭。丕承蕃衍之休。式厚褒崇之数。亶孚有众。猷告在朝。德妃崔氏。植性柔明。持身淑慎。居守箴图之训。警戒相成。动循环佩之声。威仪是力。宠既加而愈畏。誉益显而弥恭。蚤陪祀于燕禖。已占祥于熊梦。诞膺帝祉。荐育天孙。兹袭庆于昌图。宜加崇于显册。爰进超于位序。以登冠于号名。均宠三公。升华一品。庸彰恩纪。允示眷怀。于戏。教于公宫。既克循于彝训。化以妇道。尚勉迪于前闻。益输辅佐之勤。以正仪刑之治。往祇新命。茂对繁禧。可。 


      　　婉仪刘氏进位贤妃制政和六年十二月十日降 

      　　门下。朕诞受厥命。先齐其家。正王化之基。必资于内德。惟人伦之本。尤重于列妃。眷言邦媛之良。夙赞宸闱之治。降尔遐福。荐膺蕃衍之休。惠我无疆。申锡褒崇之典。肆涓谷旦。猷告路朝。婉仪刘氏。淑慎柔明。温和慈惠。祗承善训。稔闻诗礼之言。允蹈令仪。咸中佩环之节。自居近掖。克绍徽声。蚤陪弓韣之祠。继献熊罴之梦。属仙源之分派。实宝婺之腾辉。庭对多仪。载扬显册。秩次轩龙之贵。服参褕翟之华。宠峻三公。荣居一品。爰举邦彝之旧。匪专朕志之私。命以时敷。礼惟情称。于戏。则笃其庆。已叶螽斯之众多。永孚于休。尚懋鸡鸣之警戒。用正仪刑之始。益输辅佐之勤。仰称龙光。毋忘训告。可。 




      ●宋大诏令集卷第二十四 

      　　妃嫔四 

      　　进拜四 

      　　宫人王氏可特封楚国夫人制政和 

      　　朕政先治内。仪在广恩。眷兹禁掖之良。宜锡命书之宠。具封某氏。持身□静。赋性柔和。蚤膺选择之荣。入预邃严之列。着勤□于夙夜。履温惠于宫庭。爰示褒扬。甫隆顾遇。开疏封于大国。既涣徽章。显仁德于嘉名。更绥眉寿。钦承懋渥。益介纯禧。可。 


      　　婉容王氏进位贤妃制政和元年十一月八日 

      　　门下。二南王化之基。实肇功于内治。四星天极之次。粤示象于列妃。眷予邦媛之良。共乃妇官之事。载占祥于蕃衍。肆锡命以褒崇。稽叶刚辰。诞敷显册。婉容王氏。懿柔德茂。洵美性成。静□阴教之修。进叙宸闱之侍。坐而论礼。思在求贤。顾史问诗。居有艺文之训。佩环鸣玉。动惟典则之循。既钦弓韣之祠。迺章门帨之设。荐膺休应。寖陟宠名。朱芾斯皇。已献熊罴之梦。彤管有炜。宜参褕翟之华。形风四方。视仪□□□□。承于帝祉。以下穆于师言。于戏。御于家邦。辅思齐□□之盛。永锡祚嗣。开既醉万年之昌。益懋绪功。以绥福履。可。 


      　　淑妃刘氏进位贵妃制政和二年五月一日 

      　　门下。继体以绍天明。正始以基王化。荷帝眷佑。衍国本支。载占考室之祥。嗣保宜家之庆。亶孚明命。敷告多方。淑妃刘氏。洵美靓渊。惠柔顺淑。华如月之方皎。德犹玉而更温。葛之覃兮。可以归安于父母。鸡既鸣矣。又能儆戒于夙宵。以刑四方。以式下土。昔在南极神宵之府。是为九华玉真之妃。表甲午之阳光。载震载夙。应壬辰之昌运。无害无菑。用率旧章。进登位叙。实天所佑。非朕汝私。于戏。古我明王。化成妇道。姜嫄□于帝□。太任媚于周姜。故子孙有螽斯之多。族姓应麟趾之厚。往□九霄之托。以仪万国之风。无专美于前人。以永绥于尔祉。可。 


      　　册文 

      　　册贵妃张氏文 

      　　维庆历八年。岁次戊子。十二月乙丑朔。三日丁卯。皇帝若曰。夫上宪皇极。协敷阴教。顾惟四妃之列。亚于长秋之位。正始王化。以御家邦。咨于淑哲。是谓畴内。肆发。显荣。仰惟旧章。美人张氏。渊敏居质。醇和赋□。□黻冕之令族。禀图史之懿戒。柔明维则。克茂嫔风。婉嫕含章。讵烦姆训。肆予凉薄。纂承丕构。乐□邦媛。参叙宫职。始明慎于选纳。见勤劳于辅佐。宜伸褒拜。孚我德举。盖浣衣示俭。妇道于以从训。樛木逮下。风人于以流咏。宠命既辑。尔实宜之。今遣使、左谏议大夫、参知政事庞籍。枢密副使、右谏议大夫高若讷。持节册命尔为贵妃。于戏。祇率九御。赞于壸则。惟劳谦可以处其贵。惟肃雍可以成其美。式永来誉。不其韪欤。 


      　　册贵妃沈氏文 

      　　维嘉祐八年。岁次癸卯。二月癸酉朔。二十一日癸巳。皇帝若曰。夫国风之始。以厚天下之大伦。阴教之修。以助王者之正道。顾予凉昧。奉若基序。眷言别掖之英。逮事先帝之室。维年德之并茂。且名秩之未称。稽来往册之懿。登冠列妃之华。咨尔德妃沈氏。渊粹惠闲。柔明端靓。幼蹈仪矩。不待姆师之训。初被选纳。盖出公相之族。鸣玉节动。陈诗戒盈。展如邦之良媛。嶷然天与遐福。朕仰钦圣烈之余。俛怀宫籍之旧。维尔有辅佐之力。早经于大谋。维尔有浣濯之工。下式于群御。兹庸表迪懿。实敷锡徽数。亚于轩龙之象。不谓不崇。衣以褕翟之衣。不谓不宠。备物既渥。蠲辰既良。咨合佥谋。答扬显命。今遣使、礼部侍郎、参知政事欧阳修。副使、枢密副使、左谏议大夫胡宿。持节册命尔为贵妃。于戏。内治起化。外姻戒权。相祭祀以时。则有周家之礼在。斥险谒之行。则有汉史之论明。当识恩礼之来。以绥贤令之止。遂永终誉。不其美欤。 


      　　册贤妃宋氏文 

      　　维绍圣二年。岁次丁丑。四月□□朔。某日甲子。皇帝若曰。昔我烈考。克明德慎行。正身齐家。燕及九御。靡不祇告。肆予冲人。丕承厥志。罔敢忽怠。以祈协于前人。咨尔婉仪宋氏。淑慎懿恭。逮事先帝。夙夜儆戒。克有燕誉。是生王姬。于兹有年。厘降以礼。是用□循彝典。率吁众志。进于列妃。以作尔祉。今遣使、通议大夫守尚书左丞许将。副使、中大夫、守尚书右丞蔡卞。持节册命尔为贤妃。夫惟在天之德。对越未远。永言配命。孝思惟则。乃授□□。增光无穷。于戏。匪难其初。惟克厥终。是惟□□。尚克□□。以□天之休。岂不韪欤。 


      　　降黜 

      　　降封窦氏等制□□□□□□封扶风郡夫人。乐□□□□□□□□□□封陇西郡夫人。任氏降郡夫人。陈氏降封颍川郡君。司闱马氏、司正白氏降授典正。司赞王氏降授典赞。 


      　　敕窦氏等。大行勤政遘厉。以□弥留。尔等晨昏祇事左右。而乃隐覆掩蔽。初不以闻。奄弃万邦。痛何所及。推原罪戾。殆不胜诛。罚以示惩。尚为宽典。可。 

      　　贵妃崔氏降为庶人制宣和四年七月二日 

      　　门下。家道尚严兹迪正邦之始。法行自贵盖由示众之公。傥乖内辅之良。难逭成刑之议。制乃明命。告于外朝。贵妃崔氏。蚤以常材。滥预妃列。光依宸极。在辅佐于忧勤。荣动掖庭。宜绝情于妒忌。而乃乏柔顺进贤之志。溺奸回罔上之私。惶惑奇衺。阴行媚道。散赀产以掠众誉。泥术数以构虚声。咒诅同列。以及于死生。指斥中宫。而形于切害。谈命数以徼后福。挟厌胜以及乘舆。失德若斯。至公敢废。兴念二南基化。贤淑既愆。三典纠民。重轻奚滥。究治备至。左验甚明。狱词具孚。按覆无爽。何以仪刑宫壸。倡率九嫔。聊褫妃秩之隆。往就庶人之等。审求宪律。尚示涵容。于戏。以明其威。义取稽于克爱。自诒伊戚。事实果于速辜。服我宽恩。勉尔悔虑。可。 


      　　追命 

      　　故秦国延寿保圣夫人刘氏改号秦国成圣继明夫人诏咸平元年九月丙寅 

      　　故秦国延寿保圣夫人刘氏。仁淑内脩。柔明外洽。中壸奉谦和之则。掖庭扬覆庇之风。朕获嗣丕图。仰承圣绪。自临大宝。常祝脩龄。永言哺育之恩。敢忘贤明之德。孰谓不臻眉寿。奄閟重泉。因思成圣之由。逮至继明之治。尽凭恩煦。致此缵承。爰锡嘉名。用申恤典。可改号成圣继明夫人。所封秦国如故。 


      　　雍王元份母任氏赠太仪诏景德二年七月己酉 

      　　故任氏。顷由令淑。入奉先朝。景命不融。徽音早谢。先灵永閟。岁祀荐更。矧吾同气之亲。方重维城之寄。永怀慈训。深念劬劳。追命之恩。慰兹孺慕。可赠太仪。 


      　　故贵仪曹氏可追封贤妃 

      　　敕。存着盛阀。没有令名。念贤善之早沦。寖逾年祀。顾褒荣之未称。益峻品仪。以尔故贵仪曹氏。参服宪言。交脩懿矩。选自元功之后。嫔于禁掖之中。逮事先朝。早从厚夜。收神惟寂。缅太素之何归。留范弥芳。蔼秘庭而未巳。申脩茂典。追宠贤妃。用昭恩礼之殊。且旌才德之茂。惟淑灵之未泯。尚名号之是歆。 


      　　故尚宫柳氏追封华原郡夫人制 

      　　敕。掖庭之严。并建众职。尚宫之选。属在令人。生而积服采之勤。殁则侈追荣之数。国有旧典。顾可弭忘。具官某氏。祗事禁省。历年兹多。庄静谨良。迄无罪悔。奄忽物化。怛然兴怀。其疏大郡之封。仍锡小君之号。尚兹幽穸。知享异恩。可。 


      　　藩邸故知宫杨氏可特赠尚宫制敕。某氏。静专柔良。夙事藩邸。逝日愈远。贤声不忘。秩以尚宫。掖庭高选。永惟冥漠。膺此显荣。可。 

      　　大内内侍省尚宫赵氏赠崇德夫人制 

      　　敕。先朝差择女士。以辅阴教。侍御左右。罔匪正人。矧兹六宫之选。必脩四教之法。奄然沦丧。宜极哀荣。以尔名族之英。掖庭之旧。行应图史。言中物则。彤管有炜。既传好德之芳。象服是宜。无愧饰终之典。 


      庶几幽壤。服我宠章。可特赠崇德夫人。 

      　　故贤妃杨氏赠贵妃赐谥懿静制 

      　　昔我神考。御于家邦。深惟三代受命之君必先女德。稽若二南正始之道以协国风。选建列妃。辅成阴教。朕仰稽先烈。克广德心。其于褒崇。义所兼尽。故贤妃杨氏。顷缘嫔则之茂。选预掖庭之良。虽不有年。尚存遗范。朕肇禋先帝于清庙。弥极孝思。顾念元丰之旧人。矧惟邦媛。尽裒恤典。追贲礼容。其陟增成之尊。序膺褕翟之列。慎终追远。庶以答扬先烈之余。节惠易名。抑以奉顺神灵之贶。焜耀蕃渥。昭明等威。谥法。温善柔克曰懿。慎守其德曰静。合此二名。诏于百世。维是春秋窀穸之事。既极哀荣。庶几山河象服之仪。以称容德。可特赠贵妃。仍赐谥懿静。 


      　　故贤妃林氏特赠贵妃制 

      　　朕遵仰景贶。荷上帝博临之休。亲御大廷。辑神禹告成之瑞。益广祉福。被于臣工。逮兹宠灵。无有幽显。而况被遇先帝。笃生贤王。其于追荣。义无不答。故贤妃林氏。顷缘女德之茂。选预掖庭之良。备位列妃。收华早世。荐更庆赉之久。未极褒崇之称。虽不有年。尚存遗范。朕肇禋文考于清庙。弥极孝思。顾念元丰之旧人。矧惟邦媛。乃因介弟之请。益厚同生之亲。岂无恤章。以慰追远。母以子贵。若古圣人之言。人亡器存。嘉尔寒泉之慕。进膺褕翟之宠。序陟增成之尊。昭明等威。焜辉典册。维是春秋窀穸之事。既极显名。庶几象服山河之仪。以称容德。尚其不泯。服此茂恩。可特赠贵妃。 


      　　故美人钱氏可追赠婕妤制 

      　　敕。朕缵服以来。漏泉之泽。覃及外方。而况宫闱左右。尝为神考之所礼遇者乎。追加贲赠。顾曷可已。具官某氏。蚤以柔顺。应于选求。助成坤载之仪。光映史书之美。奄至大故。久已历年。追联嫔御之崇。庸示恻伤之意。惟兹异数。实视上卿。冥漠有知。聿其钦享。可。 


      　　建安郡夫人张氏可追赠仪国夫人制内降札子系随龙人 

      　　敕具官某氏。朕于一时攀附之人。生既加厚。殁亦如之。所以隆褒贲之恩。全始终之意。惟尔淑慎。祇事有年。奄忽云亡。动我心恻。自郡而国。追以为荣。尚其营魂。识此命数。可。 


      　　刘氏可赠燕越国安和顺懿静穆恭恪夫人制 

      　　恩隆畴昔。仁及始终。载嘉宫掖之良。申锡命书之宠。具封某氏。禀资温靖。饬己端庄。早侍禁严。克谨柔和之范。久膺眷遇。备殚夙夜之勤。奄其沦亡。深用轸恻。宜进封于二国。用增贲于九原。仍加节惠之名。并示追荣之礼。缅怀冥漠。谅克钦承。可。 


      　　宫人杨氏可赠燕魏国夫人制 

      　　勤劳之旧。当念于始终。眷礼之隆。必兼于存没。诞推涣渥。昭示至恩。具封某氏。俨恪端庄。温和渊靓。夙预宫庭之选。历奉五朝。具膺福禄之绥。迄臻高寿。贤称茂着。懿范犹存。顾畴昔之可怀。宜褒扬之特异。爰作九原之宠。肆加二国之封。尚想淑明。克承休显。可。 


      　　宫人马氏可赠充国夫人制 

      　　服勤于内。既克尽诚。加惠厥终。所宜致厚。诞昭眷礼。申锡命书。具封某氏。德禀纯和。性专柔静。自参华于宫掖。曾弗懈于夙宵。茂着休称。荐膺多祉。逮从冥漠。犹轸顾怀。爰推求旧之仁。肆有追荣之典。胙之望国。贵及泉涂。尚其有知。歆此无斁。可。 




      ●宋大诏令集卷第二十五 

      　　皇太子 

      　　奏请批答 

      　　天禧二年宰臣向敏中等请建储第一表批答 

      　　省表具之。朕以崇建储闱。具存方册。我国家接九皇之洪绪。席二圣之永图。卜世绵长。累功深厚。恢复疆宇。混并寰区。肄予纂承。驯致熙盛。奉顾怀之宝命。毕封祀之上仪。基业斯隆。本枝攸重。皇灵眷祐。元子挺生。列茂亲朱邸之贤。辉先帝绿车之庆。示之以明诲。佐之以通儒。而能勤于受经。乐于闻道。禀仁孝以特立。赋温文而夙成。方务敏材。期于主鬯。卿等爱君志切。体国诚坚。爰率具寮。俄形露奏。征求典故。称述徽猷。请升储副之名。愿济邦家之美。聿遵旧典。备见精忠。虽众之倾输。实足多尚。而朕之审固。有所再思。欲其更俟长年。弥高令德。乃俯从于公论。庶允叶于通规。咨示群伦。体兹深意。所请宜不允。 


      　　第二表批答 

      　　省表具之。朕以承积累之庆基。席丰融之景贶。获致混一。爰臻治平。尝观立爱之文。尤重先亲之道。粤惟元子。允谓宗英。克岐嶷以夙成。见粹和之发外。而自疏封进律。宠之以大邦。温故知新。辅之以端士。岁时未几。声实有孚。乐善居多。问安不匮。谨横经而就傅。勤侍膳以承颜。日茂风猷。自符仪矩。虽开荣于朱邸。适闻礼于紫庭。卿等吻合嘉谋。明征往诰。思继洊雷之象。盛推主器之贤。特拜表于金门。愿建名于银榜。已颁批谕。复览奏章。尔志诚坚。予心有待。欲年龄之渐长。俾德业之弥隆。方议升储。斯为得礼。亦如前诏。当体素怀。所请宜不允。 


      　　第三表批答 

      　　省表具之。王者奉宗稷之大。居亿兆之尊。必建元良。用崇匕鬯。所以增皇器之重。承天序之隆。保有邦无疆之休。垂百王不易之典。商周享国千祀。由兹道焉。惟我祖宗。功格上下。肆予缵嗣。恢致隆平。苍灵顾怀。真系昭显。敷锡鉅瑞。阐扬鸿仪。宸构愈隆。皇家多庆。诞生圣子。是为元储。禀正气于高明。体奇姿于渊穆。祯祥夙着。英睿日新。礼乐之文。匪资于审谕。孝谨之度。盖发于精诚。而自授以旌麾。锡之宝玉。分茅赤社。侍膳紫庭。入则康色而问安。出则正躬而临下。荣闻遐被。德器大成。卿等伏合露章。盈庭奏请。稽皇王之伟制。陈监抚之盛容。愿启东闱。聿归上嗣。朕始虽恭让。内则深思。此乃严奉粢盛。保宁基业。信为公论。安可固违。当惟永图。用正万国。俯从群志。式协灵心。将举徽章。良增庆悦。所请宜依。 


      　　建立 

      　　至道元年立皇太子制 

      　　王者茂建皇极。惟怀永图。励宵旰之勤。所以和其庶政。立储副之位。所以贞乎万邦。朕获缵丕基。诞膺景贶。四夷以之内附。八表于是攸同。臻于太和。以育群品。维卜年斯永。仰承天地之休。而主鬯犹虚。曷契人神之望。稽诸旧典。是举彝章。皇第三子、特进、检校太傅、兼侍中、行开封尹、兼管内河堤等使、上柱国、寿王某。符彩昭融。智谋宏远。聪明文武。本于天赋之才。孝友温恭。发自生知之性。而自分封大国。出尹京师。居惟秉谦。动必由礼。约己靡登于驰道。事亲无懈于寝门。恪慎厥躬。祗勤古训。推乐善好贤之德。彰爱民育物之心。是宜承祧庙之尊。为邦家之本。践于守器。允叶重离。宜立为皇太子。改名某。仍令所司择日备礼册命。 


      　　天禧二年立皇太子制八月甲辰 

      　　朕缵绍庆基。寅恭宝命。缅怀圣绪。祗守大伦。详观方册之书。具载典彝之训。古先哲后。临御中区。何尝不崇建天枝。登隆国本。谨玉符之命召。□象辂之威容。适及昌期。顾兹上嗣。欲懋脩于三善。繄永正于万邦。爰揆嘉辰。诞颁明制。皇子、崇仁保运宣德守正功臣、建康军节度、管内观察处置等使、开府仪同三司、守太保、兼中书令、行江宁尹、上柱国、昇王、食邑五千户、食实封二千三百户某。惠和天赋。聪敏夙成。发自妙年。蔚为令器。趋紫庭而遵教。造丹扆以问安。孝本因心。礼皆中度。而自毓英徽于兰殿。进封爵于金坛。佐以儒臣。导之经术。春诵之功匪懈。日新之德弥高。乃眷具僚。三陈封□。冀陟元良之位。用符历代之文。仰法前星。俯从群辟。念宗祊之所赖。命匕鬯而是司。佥议大同。官占协吉。重明贰极。不其盛欤。可立为皇太子。改名某。仍令所司择日备礼册命。 


      　　治平三年立皇太子制十二月壬寅 

      　　维我祖宗。继天统业。积有功德。克享上帝之心。肆其子孙。永承百世之祀。朕祇纂谟烈。详览古今。繄崇建于元良。实保安于国本。上尊宗庙。孝无大于奉先。下庇生民。教莫逾于居正。式宣显册。敷告庶邦。皇子具官某。英粹日跻。中和自至。仁义充涵之美。言动惟时。礼乐交错之华。威仪可象。抑畏疏封之重。敏脩典学之勤。亦既多闻。足当大受。是宜诞膺徽命。肇启储闱。懋升明两之辉。益广□三之道。非余私于尔某。惟天祐于余家。衍宝祚之灵长。成寰区之庆赖。往慎厥德。以答扬列圣之光训。不曰休哉。可立为皇太子。仍令所司择日备礼册命。 


      　　元丰八年立皇太子制三月甲午 

      　　门下。建储非以私亲。盖明万世之统。主器莫若长子。兹本百王之谋。朕荷天地之贶临。席祖宗之诒燕。迺眷上嗣之贵。蚤应前星之祥。宜告大廷。诞扬丕号。皇子、彰武军节度、延州管内观察处置等使、检校太尉、开府仪同三司、持节都督延州诸军事、延州刺史、上柱国、延安郡王、食邑六千四百户、食实封二千一百户某。温文日就。睿知夙成。方回驰道之车。能止班轮之鹜。辨正南阳之牍。允符东海之休。自疏锡于王封。益光华于德望。胜衣视膳。渊然孝友之资。好礼受经。不烦师傅之诲。是用历盛阳之嘉日。举列圣之大章。肇正青宫。肆颁显册。以□离明之吉。以系天下之心。于戏。立爱始亲。商以成千岁之业。建嗣必子。汉以抚四海之民。斯为永图。往膺徽典。可立为皇太子。仍令有司择日备礼册命。改今名。 


      　　皇长子出合立为皇太子御札政和四年三月十六日 

      　　若昔明王。诞受厥命。建立储二。以系天下之心。朕嗣无疆大历。荷天之休。诞育元良。是居长嫡。长子桓。年逮志学。冠于治朝。百辟具瞻。主器之良。惟宗庙之重。父子之恩。考稽旧章。正位东宫。明两承离。为国大本。可以来春出合。立为皇太子。其建宫室。设官属。与仪物制度。宜令有司讨论典礼。前期辨具以闻。邦家之庆。与四海共之。咨尔中外。具体兹意。 


      　　政和五年立皇太子制二月十四日 

      　　门下。若昔先王。必建储二。以隆万世之统。以系四海之心。朕抚世承平。念国大本。遹追来孝。垂裕后昆。永惟承业之艰。莫如主器之长。咨尔万邦之有众。听予一人之告猷。皇长子、少保、武昌军节度使、定王、食邑九千七百户、食实封三千一百户某。孝友得于天资。温良成于日就。出学外傅。率履无违。既冠阼阶。其仪可象。方景命有仆。介寿考之万年。而明两作离。兆本支之百世。蔽自朕志。格于天心。孚告大廷。申锡显册。夫慎乃德。惟忠惟孝。钦汝止。惟几惟康。用克相于我家。以对扬于休命。可立为皇太子。 


      　　赦 

      　　至道元年建储赦八月壬辰 

      　　王者绍膺宝历。必建储闱。春秋垂立嫡之文。易象着明离之位。所以重邦家之本。承宗庙之休。斯古今之通制也。朕缵承丕构。夙夜惟寅。荷苍昊之垂休。致寰区之咸乂。载惟匕鬯之主。实系人神之心。爰举徽章。式遵成宪。皇太子某。性念仁义。体备温恭。妙识出乎机先。盛德充乎宇内。践于明两。非此而谁。肇启青宫。懋昭鸿绪。发前星之彩。既耀于皇图。因少海之波。宜孚于庆泽。可大赦天下。云云于戏。立元良之位。允协至公。推旷荡之恩。用惇博爱。咨尔兆庶。当体朕怀。 


      　　天禧二年建储赦八月十五日 

      　　门下。王者丕承天序。利建皇储。隆永世之徽章。率御邦之通制。前星少海。稽法象以洞分。洊震重离。着典经而具在。朕肃膺正绪。祇缵宝图。知继体之大端。有先亲之古训。思文圣考。垂裕本枝。深仁励黄屋之心。积善致绿车之庆。粤于元子。发秀妙年。挺岐嶷之殊姿。赋温文之茂德。天机幼敏。王度夙成。令仪恪谨于承颜。纯孝恭勤于问竖。既疏封乎列邸。弥骏发乎美声。择以端良。命为僚佐。克探微于四术。宜示正于万邦。谅资主器之贤。往践继明之位。已颁成命。言肇立于青宫。载协欢心。俾均覃于洪渥。可大赦天下。云云于戏。登隆上嗣。礼盛于元良。浃洽舆情。庆流于率土。爰被霈然之泽。聿遵诒厥之谋。诞告域中。式宣朝旨。 


      　　治平三年建储赦十二月癸卯 

      　　门下。王者承天立极。莫不思长世之图。为国建储。所以正万邦之本。故朕亲先父子。而天下皆以为爱。命发朝廷。而天下不以为私。粤余上嗣之良。禀自日跻之圣。出而就傅。寖穷学肆之闻。入则承颜。勤至寝门之问。比疏荣于王社。益侈德于天枝。顾荷丕基之艰。犹虚正体之贰。矧汉文命嫡。着于即祚之初年。且夏后与贤。期以传家于万世。惟群元之所傒。实大器之所承。式符少海之祥。宜践东朝之位。肆显业之丕发。嘉佥言之大同。爰契欢心。用覃旷泽。可大赦天下。云云于戏。文昭武穆。夙诒燕翼之谋。震长离明。本有承华之象。盖义重乎先。则礼必亟举。庆施虖上。则惠必遐流。咨尔庶方。当体朕意。 


      　　元丰八年建储赦七月三日 

      　　门下。父子一体也。惟立长可以图万世之安。国家大器也。惟建储可以系四海之望。位序早定。而人莫不以为悦。典礼极崇。而众罔敢以为私。永惟上嗣之贤。实有妙龄之誉。入而视膳。孝友见于夙成。出则好书。聪哲繇于自得。粤绍休于正统。犹虚位于东朝。爰考蓍龟之占。迺稽方册之实。载涓吉旦。肇辟青宫。周家先亲。不敢忘庙社之重。夏后与子。盖以顺天人之心。宜覃旷恩。遍暨群品。可大赦天下。云云于戏。离明震长。绵帝绪于亿年。解吉涣亨。洒天仁于万物。盖礼之所行者大。则泽之所流者深。咨尔多方。体予至意。 


      　　政和五年建储赦天下制二月十四日 

      　　门下。朕若昔大猷。受天明命。永惟万世之统。有开必先。简在上帝之心。克昌厥后。我有元嗣。既冠阼阶。方时安平。预建储贰。蔽自朕志。孚告大廷。涓选嘉辰。诞授显册。以隆宗社之本。以系夷夏之情。非朕敢私。实天所祐。岂特予一人之庆。亦惟尔万邦之休。可大赦天下。云云于戏。治国孰先齐家。主器莫若长子。肇称盛典。均霈湛恩。播告群伦。体兹至意。 


      　　册文 

      　　至道元年册皇太子文 

      　　维至道元年岁次乙未。九月甲辰朔。二十四日丁卯。皇帝若曰。朕受干坤之眷祐。副兆亿之推崇。旰食宵衣。纳隍驭朽。兢兢业业。日慎一日。故能跻动植于寿域。致华夷于大同。载稽古先。历览图史。万邦之本。元良是贞。守器承祧。莫斯为重。徽章缛礼。自我而行。盖皇王之盛典也。咨尔寿王。粹禀天地。量吞海岳。忠孝备于君父。友爱惇乎弟兄。达刑政礼乐之源。着宣慈惠和之美。迈五官之才藻。叶九龄之吉梦。洊雷攸震。重离克明。早分茅土。实尹京邑。诚以接物。仁以抚民。每见贤而思齐。知为善之最乐。予懋乃德。嘉乃勋庸。爰辟承华。俾膺主鬯。询彼中外。契于蓍龟。今册为皇太子。改名某。于戏。正身足以率下。去邪在乎勿疑。罔咈昌言。必迩端士。企大中之道。鉴无逸之篇。戒矜伐则功愈高。师勤俭则福弥久。日新尔令望。永保我丕基。勖之哉。钦承简册之休命。 


      　　天禧二年册皇太子文 

      　　维天禧二年岁次戊午。九月庚申朔。八日丁卯。皇帝若曰。夫以天下为家者。三王之通制。居正体之贰者。万世之大本。明嫡之建。爰主于宗器。元良之重。以正乎庶邦。国家德源深长。孙谋锡羡。丕承积累之庆。保定储副之位。所以经大猷而畅淳烈也。咨尔皇子、崇仁保运宣德守正功臣、建康军节度、管内观察处置等使、开府仪同三司、守太保、兼中书令、行江宁尹、上柱国、昇王、食邑五千户、食实封三百户某。冲粹居质。聪哲成性。钟清宁之孚佑。表徇齐于羁贯。生而知于孝爱。天攸纵于艺能。奇智夙彰。英声外发。书社南纪。毓德少阳。勤至寝门。乐游讲肄。资弦诵以崇术。仪星海而昭象。宝极凝祐。官师率和。公言亟扬。舆咏胥洽。永惟长发之懿。慎固守成之业。明两攸属。佥谋大同。式阐承华。以旌上嗣。今册尔为皇太子。仍改名某。于戏。体仁而不违。于以济众。好谦而自牧。乃能服民。惟正人之务亲。惟前言之多识。师俭而固。介祉于无疆。宝慈以持。锡善而不匮。一乃心而祗肃。永来誉之广渊。往钦哉。勤宣令图。以对越我祖宗之景命。不其韪欤。 


      　　治平四年册皇太子文 

      　　惟治平四年岁次丁未。正月庚戌朔。十九日戊辰。皇帝若曰。夫天地有大命。其受靡常也。予不敢坠厥序。祖宗有大器。其承匪易也。予不敢私其传。盖春秋之谊。立嫡以正诸侯。夏后之时。因贤以家天下。岂不契群心而虑万世也。咨尔皇长子、崇仁保运功臣、忠武军节度、许州管内观察处置等使、开府仪同三司、检校太尉、同中书门下平章事、使持节许州诸军事、行许州刺史。上柱国、颕王、食邑三千八百户、食实封一千二百户顼。躬浚明之资。迪温俭之德。动而合先王之典。言而适当世之变。出就齿学。不厌诗书之乐。其志笃于古也。入亲色养。不忘朝夕之爱。其行尽于孝也。矧以地极真王。体钟上嗣。名愈就而勤愈倍。宠弥至而畏弥积。固足以定保元储之位。进承宗庙之事。天时既符。人情既叶。不几夫少海急千里之渊。重曦先万物之照欤。今册尔为皇太子。于戏。天地之命。太子其恭之。祖宗之器。太子其上之。知君臣之分不可踰。则率民莫如忠。知父子之义不可加。则率己莫如孝。往钦哉。慎厥初。惟其终。以答扬予一人之休命。 


      　　议政 

      　　常程事委皇太子与宰臣枢密以下资善堂会议施行诏天禧四年十一月庚午日 

      　　朕荷元昊之眷怀。承二圣之诒燕。图宅于神州之隩。总制于环海之滨。顺考大猷。以御群品。罔敢逸豫。驯致治平。维宗祏之发祥。诞元良之贰体。日跻有裕。天质夙成。备对寿街。逈达政经之要。延询望苑。动遵德教之规。固已博约乎六艺之言。佩服乎三司之训。习闻妙善。茂着温文。然以军国之事机。刑治之得失。尤资肄习。用熟见闻。伊乃宰司。暨于机轴。实惟同体。参掌万枢。宜竭訏谟。聿申裨赞。已各降制命。并兼东宫职任。眷言同德。兹谓老成。日接元子之游。慰于庶民之望。自今中书、枢密院、诸司该取旨公事。仍旧进呈外。其常程事务。委皇太子与宰臣枢密使已下。就资善堂会议施行讫奏。噫。周储三善。但循齿让之仪。汉客四人。遂成调护之绩。矧吾衡轴。佐此缉熙。念固本之是图。实保邦而多庆。咨尔中外。知朕意焉。 


      　　答皇太子让资善堂议常程事表诏天禧四年十一月庚午 

      　　国家祗荷庆灵。克昌宝祚。眷惟主器之重。允资立爱之贤。顺考雅猷。聿申诞告。以卿孝恭着美。聪哲秉彝。挺其日跻之能。彰厥时敏之用。矧惟一德之辅。暨于老成之人。左右参裨。周爰讲贯。式伫交修之绩。副予善任之怀。何遽奏封。备形谦挹。勉遵成命。即断来章。所让宜不允。 


      　　辞免 

      　　皇太子辞恩命第一表批答天禧二年八月十七日 

      　　省表具之。国家举三代之宏纲。从其古道。观重离之着象。垂于正经。慎守洪基。丕承圣绪。伊露章之狎至。贡确论以弥坚。具征震鬯之文。永践青宫之位。顾惟恳请。发自纯诚。卿爰禀粹和。雅符善庆。毓质猗兰之殿。呈祥映日之云。暨进疏封。愈勤就傅。克茂川升之德。蔚为天赋之贤。公议有推。元良允属。三上言于北阙。愿立志于东朝。已降俞音。仍宣霈泽。俄观抗表。未拜明恩。虽崇让之辞。敦风可尚。而升储之典。成命已行。冞切嘉称。即当遵奉。所让宜不允。 


      　　皇太子辞免恩命第二表批答 

      　　省表具之。王者奖元良之德。贰宸极之尊。博考前闻。具存曩制。眷言立爱。允谓推公。繄匕鬯之攸司。固宗祊而是守。矧熙朝之令典。实先圣之诒谋。奉而行之。斯亦宜矣。卿聿膺洪庆。挺秀英姿。克宽克仁。自符于皇祖。闻诗闻礼。夙造于紫庭。增脩四术之功。恪谨三朝之礼。启吴都而进律。侍汉幄以承颜。忆昨致舜大臣。宁周多士。叩帝阍而成列。贡囊奏以达诚。愿建储闱。以隆国本。固诏谕而甚至。屡倾输而不移。已徇舆情。特颁明制。何再陈于让表。犹曲叙于谦词。当拜命书。式遵朝旨。所让宜不允。 


      　　皇太子辞免恩命第三表批答不允仍断来章天禧二年八月 

      　　省表具之。国家钦承骏命。长发灵源。荷天地之丕祥。恢祖宗之淳耀。思崇大本。用建元良。况乃礼重承祧。易尊守器。惟亲是属。方册具存。盖匕鬯以攸司。冀粢盛之式奉。卿地居上嗣。象契明离。盛德日新。英猷天纵。表温文于三善。允协姬经。彰辉润于四重。克符□咏。民有＜匧心＞志。朕所注怀。考百王不易之规。览群臣宜建之请。诞敷明诏。用示至公。乃拜囊封。载陈扆坐。精诚尤至。冲让宜加。然念邦国永图。皇王伟则。在昔先帝。固尝眷予。今兹徽章。是用命汝。当遵鸿典。即断来章。所让宜不允。 


      　　皇太子辞免恩命第一表批答元丰八年二月 

      　　省表具之。朕获绍燕谋。奉承圣绪。永惟任重。靡敢皇宁。历观先王之所行。与夫搢绅之□□。皆以谓蚤建太子。所以尊宗庙。卫社稷。夙兴夜寐。不敢忘于心。以尔有聪哲之姿。温文之德。故断自朕志。询于佥言。而发明诏也。以尔正体。以系天下之心。其任岂不重乎。及览奏函。愿回成命。岂朕所以注待之意哉。往其钦承。勿庸谦避。所请宜不允。 


      　　皇太子辞免恩命第二表批答元丰八年三月 

      　　省表具之。立嗣必子。所从来久矣。故三代之时。天下治安。至于千有余岁者。用此道也。朕稽之古昔。法之祖宗。升德器建春宫者。将以成万世之业也。及观剡奏。欲避宠名。虽撝谦之风。可激当世。而升储之典。已告大廷。往服徽章。勉懋厥德。所请宜不允。 


      　　皇太子辞免恩命第三表批答不允仍断来章元丰八年三月 

      　　省表具之。朕惟王者临照四方。必进元良、立储贰者。岂将私于亲亲哉。将以司匕鬯。为万世无疆之休。矧予元子。德器夙成。蚤有中外之望。此朕所以发明诏也。三阅奏章。庸以命汝。往即钦服。以副朕怀。所请宜不允。仍断来章。 


      　　皇太子辞免恩命第一表批答政和五年二月八日 

      　　省表具之。朕奉天明命。若昔大猷。惟时邦昌。肇建国本。以卿地居长嫡。性禀元良。纯粹聪明。拔于伦类。忠和孝友。靡待师承。育德日新。进学时敏。蔽于朕志。俾正储闱。以系亿兆之心。以司匕鬯之重。当国家之闲暇。衍社稷于灵长。无疆惟休。有秩斯祜。遽披奏牍。备罄悃诚。虽自抑之心。在谦冲之足尚。然已行之命。岂涣汗之可回。宜趣钦承。无勤训告。所请宜不允。 


      　　皇太子辞免恩命第二表批答不允仍断来章政和五年八月 

      　　省表具之。朕祇遹昌图。绍隆令绪。永念□宗之重。必资主器之良。举子惟贤。立嫡且长。眷予上嗣。挺秀妙龄。禀性粹精。宅心渊懿。能本由于天纵。学无俟于月将。夙着英声。益隆令望。涓中春之谷旦。遵历世之旧章。肇启震宫。密陪宸极。已颁显命。深契舆情。乃贡封章。备形诚恳。顾谦冲之足尚。然涣号之已孚。立爱惟亲。虽人伦之大本。以长则顺。实天下之至公。宜体眷绥。毋劳训告。所请宜不允。仍断来章。 


      　　谢恩 

      　　皇太子谢恩命表批答天禧二年八月 

      　　省表具之。朕承上真之渊系。恢列圣之丕猷。抚育臣民。尊崇庙社。眷言守器。允属惟亲。是以仰奉灵心。俯从群请。爰启少阳之位。式登元嗣之贤。卿正气所钟。英徽特异。执经之礼。天赋于勤诚。问膳之容。日形于喜气。庆兼家国。誉蔼朝廷。俾奉粢盛。以隆基绪。削章斯至。叙谢尤多。省阅之余。嘉注良切。所谢知。 


      　　皇太子谢赐御制诗元良箴表批答天禧二年九月 

      　　省表具之。夫建以储闱。允隆于宗嗣。勖之儒学。式助于温文。永惟主器之贤。尚示向方之训。卿凝猷独立。敏议混成。率由天赋之材。驯致日新之道。荣分玉契。出处而有常。洞启铜扉。详延而斯盛。特颁诗什。兼锡箴规。教虽尚于温柔。词未偕于清壮。达予明诲。资乃茂功。俄上表以披陈。颇推诚而恭顺。嘉称弥切。眷爱逾深。所谢知。 


      　　皇太子谢天安殿受册礼表批答 

      　　省所上表。今月八日诣天安殿受册礼称谢事具悉。王者厚继体之亲。所以资博爱。委主器之重。所以归至公。斯振举于旧章。固率循于先训。卿卓尔韶茂。穆然粹。精。挺生岐嶷之姿。方盛远条之德。朝论允属。国仪用彰。授以册书。升为储副。嘉礼明备。旭日晏温。神人叶符。中外怡悦。俄拜章而叙感。表事上以增勤。言念益恭。聿怀多尚。 


      　　庆贺 

      　　宰臣向敏中等贺建储表批答天禧二年八月 

      　　省表具之。洊雷着象。具载于前经。陪极推贤。式隆于旧制。眷温文之茂德。彰岐嶷于妙龄。暨进王封。愈亲儒术。虽克勤于就傅。亦无阙于问安。孝合天经。学臻日益。俾承颜于汉幄。方示戒于汤盘。繄乃辅臣。逮诸列辟。累朋从而上表。固恳请以升储。已顺舆情。特颁明诏。卿等庆其适愿。深于致诚。仍贡贺章。允为多礼。□嘉称注。属积予怀。所贺知。 


      　　知枢密院曹利用等贺建储表批答天禧二年八月 

      　　省表具之。王者抚临区宇。纂绍基图。伊有国之宏规。在元良之重寄。粤予上嗣。挺秀妙年。居然令姿。混成德器。自日亲于友傅。常志在于诗书。宠以进封。旌乎乐善。俾闻道而渐训。方以月而系时。惟乃近臣。暨夫群士。咸旅庭而致奏。愿稽古以建储。既敦谕而不回。遂俯从于勤请。卿等乐闻嘉礼。仍贡贺章。过形庆抃之言。备见忠纯之恳。其为多尚。无已于怀。所贺知。 


      　　答中书枢密院乞免皇太子答拜表诏天禧四年十二月丁酉属以元储。方亲事典。聿存体貌。式待机衡。前制斯明。常经是率。卿等忽陈封奏。过执谦恭。嘉叹之怀。寤兴无已。所请宜不允。 


      　　建牧 

      　　皇太子开封牧制 

      　　门下。训五经之趣。既隆父子之至恩。正八命之仪。爰笃君臣之大义。朕诞膺宝绪。夤奉庆基。建国本者十年。荐毓承华之德。固皇图于亿载。肄推立爱之仁。咨尔朝绅。听予诏綍。某禀孝友之性。赋聪明之才。位重前星。而动不舍于谦恭。望尊少海。而居必先于勤俭。聿新业履。闻正言而与正人。克慎猷为。学古训而师古事。淑质斯就。令名益彰。夫进于道者政有不足行。通于理者民有不足治。懋东闱之脩蕴。既观妙善之风。试南衙之极烦。宜展阜成之效。是用特颁涣号。申锡徽章。靡拘前代之旧闻。悉考本朝之故实。增壮春宫之体。弥昭震器之光。匪徇私恩。实符公道。于戏。下九重之命。非由左右大臣之言。司千里之畿。尚赖遐迩群彦之助。钦承眷注。益励乃心。可除开封牧。余依故事。主者施行。 


      　　纳妃 

      　　选皇太子妃御笔政和五年三月空日 

      　　朕嗣有令绪。惟怀永图。御于家邦。预建太子。若古之训。扬于大廷。以笃君臣父子大伦之恩。以立宗庙社稷万岁之本。无疆惟恤。申命用休。年既冠于阼阶。礼及时而有室。必立之配。以宜其家。可令有司选皇太子妃。仍讨论典礼以闻。 


      　　朱伯材女孺人朱氏充皇太子妃制 

      　　门下。朕祗承天序。懋建储闱。既假有家。式厚人伦之本。用求厥配。助成王化之基。眷乃懿亲。惟时淑女。诞扬显命。敷告群工。少傅、恩平郡王朱伯材女、孺人朱氏。毓德粹温。秉心渊静。以祗以顺。夙资天性之良。有言有容。允蹈公宫之教。家风素劭。祖泽覃延。庆在后人。誉闻当世。出自钦成之裔。来嫔上嗣之贤。朕临御治朝。讲明盛礼。搢绅在列。金石充庭。爰亲饬于迩臣。肆丕成于庆事。拂龟既吉。荐鴈甫新。宜侈闳休。以昭异数。灿然仪服之盛。申以册书之荣。国典有稽。师言惟穆。于戏。合二姓之好。是谓政先。刑四方之风。率由近始。尚迪柔嘉之则。往思盥馈之恭。克称龙光。永膺燕誉。可选充皇太子妃。仍令所司备礼册命。主者施行。 


      　　追命 

      　　皇兄赠太尉中书令追封周王谥悼献元祐追封皇太子仍旧谥制 

      　　门下。朕祗荷鸿基。绍承先烈。念惇亲之义。莫重于天伦。举饰终之文。特优于礼典。皇兄、赠太尉、中书令、追封谥曰悼献。元祐。炳灵真胄。袭庆瑶源。信厚本于天资。聪明禀乎神授。纯孝之性。钟爱于先朝。乐善之心。雅推于公族。未正青宫之位。早缠厚夜之悲。叹驹隙之易迁。瞻陵树而将拱。是用载稽旧制。爰议追褒。怀同气之亲。弥增于感悼。备元储之赠。用极于哀荣。英魂有知。歆兹宠数。可特追赠皇太子。仍旧谥曰悼献。仍令所司择日备礼册命。主者施行。 


      　　哲宗子邓王赠皇太子改谥献愍制 

      　　朕惟先皇帝在位十有六年。忧勤庶政。夙夜靡遑。祗遹先猷。功被天下。皇嗣克生。降年不永。重惟继序不忘之义。宜尽因心则友之恩。用诏有官。申颁显命。哲宗皇帝子、赠太师、尚书令。兼中书令邓王、谥冲献。茂性生知。庶几日就。命之弗淑。人以恫嗟。肆朕缵承。载加赠典。爰念初诏。恩礼未隆。非所以上慰在天之灵。称朕报施之万一。锡之命数。正位储宫。尚其精诚。知克嘉享。可特赠皇太子。仍改赐谥曰献愍。 




      ●宋大诏令集卷第二十六 

      　　皇子 

      　　皇子生德音 

      　　宝元二年降皇子三京畿内德音八月丙子 

      　　朕以凉薄之姿。荷盈成之重。实繄先烈。参献大猷。上迪深长之源。大承燕翼之福。允孚庆善。以覆本支。然自纂绍以来。十有七载。盘维思辅。星日伫辉。果获天心。诞开邦祚。乃兹秋籥之仲。聿介春祺之祥。元嗣肇生。群伦胥庆。昔周人落寝。咏朱芾宜君之诗。戴记序官。谨铜律吹和之职。订于古义。滋慰余怀。眷乃三都之雄。并维列圣之宅。适蕃茂祉。当异庶邦。爰曲霈于宥条。宜劝均于寰服。应三京畿内杂犯死罪云云于戏。拥休弥月。菑害所以兼除。播泽象围。狱市由其更始。益资首善。协济大和。咨尔工师。明知朕意。 


      　　熙宁二年降皇子减降天下见禁德音十一月乙丑 

      　　门下。天地之任至大。负荷之克艰。祖宗之休无疆。继承之为重。眷言菲德。肇纂鸿图。日奉燕谟。汔臻靖治。乃冬之仲。方岁既成。长至维时。大终厥月。候彼阳德。则一气潜萌。验诸物宜。则百嘉备舍。聿生元子。来会昌期。上以奉慈闱之欢。下以系绵宇之望。国本兹在。予心所安。爰施涣恩。用饰多喜。应天下见禁罪人。杂犯死罪以下递降一等。徒以下释之。云云于戏。德厚者流广。善积者庆长。三灵顾怀。万世允赖。推是渥泽。伟兹福祥。布告群伦。明知朕意。 


      　　元符二年降元子德音八月十一日 

      　　门下。朕嗣有令绪。惟怀永图。丕冒海隅。民之攸暨。灵承帝事。天乃弗违。时惟仲秋。是生元子。以笃家邦之祜。以系神民之心。兹锡羡以用光。将诒谋而有永。虽我一人之庆。亦尔万邦之休。于戏。燕于翼子。以永万世之传。敷厥庶民。用均四海之福。 


      　　元符三年降元子赦四月十四日 

      　　门下。朕获保宗庙。惟典神天。荷帝博临。嘉应聿至。阳月之孟。祥发椒房。是生元良。为国嫡嗣。以系天下之望。以承文母之颜。嘉与万邦。共兹大庆。肆均惠泽。用洽民心。可大赦天下。云云于戏。主器承家。莫如长子。舍过宥罪。大赉多方。咨尔群伦。体予至意。 


      　　立子 

      　　立皇子诏嘉祐七年八月己卯 

      　　人道亲亲。王者之所先务也。盖二帝之隆。治繇兹出。朕甚慕之。右卫大将军岳州团练使宗实。濮安懿王之子。犹朕之子也。少鞠于宫中。而聪智仁贤。见于夙成。日者选于宗子近籍。命以治宗正之事。使者数至其第。迺崇执谦退。久不受命。朕默然有嘉焉。朕蒙先帝遗德。奉承圣业。罔敢失坠。夫立爱之道。自亲者始。固可以厚天下之风。而上以严夫宗庙也。其以某为皇子。故兹诏示。想宜知悉。 


      　　立皇子告天地宗庙诸陵文嘉祐七年八月庚子 

      　　尧亲九族。以致万邦之和。顾以菲德。奉承圣绪。永念宗室之蕃庶。思所以广恩也。乃考于太宗。得濮安懿王允让之子为贤。又于国为近属。今赐名曰曙。既以为皇子。不敢不告。 


      　　亲王一 

      　　进拜一 

      　　皇弟开封尹某加恩制 

      　　门下。悬法授人。自家刑国。欲名器之无假。在临照以难私。其有地冠维城。望高诸夏。属郊禋之展礼。司羽卫于行宫。供亿且繁。夙夜匪懈。得不顺景风而行赏。增井赋以疏封。用遵平施之方。适表至公之道。皇弟具官某。幼禀义方。生知忠孝。暨赞兴隆之运。弥彰恭顺之心。尹我上京。惠兹疲庶。每假寐而待旦。必辨色以来朝。事莫自专。动皆禀命。成我友于之义。谅兹翊戴之勤。盖宗庙之储祥。实邦家之共庆。则加地进律。吾何愧焉。更图为政之方。用称陟明之典。可。 


      　　皇弟兴元尹光美加恩制 

      　　门下。命功行赏。出令无私。覃雨露之恩。遍加率土。顾丝纶之宠。宁遗至亲。埙篪和而大乐方调。棣萼荣而本枝更茂。咨尔有位。体予推公。皇弟具官某。圭璧无瑕。松筠有节。奉上而恭勤励志。立身而卑谨为先。虽分授钺之权。不舍横经之业。慕为善之最乐。知事君之尽忠。予嘉乃诚。宜膺异渥。增井赋而示宠。涣名号以褒能。勉思昇奖之荣。用称亲贤之念。可 


      　　皇弟秦王廷美行河南尹西京留守制太平兴国七年三月乙巳日 

      　　万国并建。宗子有藩屏之雄。四方是则。京国有保厘之重。眷成周之旧壤。实巩洛之名墟。傥非肺腑之亲。讵膺管钥之寄。皇弟、开府仪同三司、检校太师、兼中书令、行开封尹、秦王廷美。禀灵帝胄。擢秀天枝。敦诗礼以检身。体温文而毓德。治浩穰以斯久。抚疲瘵以咸苏。辇毂载清。桴鼓自息。矧兹清洛之邑。久罢黄屋之游。黎庶之心。不胜其徯望。居守之任。实切于抚绥。宜辍介弟之亲。以镇故都之地。无忘勖励。用副倚毗。可特依前检校太师、兼中书令、行河南尹、西京留守秦王。加食邑一千户。 


      　　皇长子德崇第二子德明拜官封郡王制太平兴国七年十月甲午 

      　　崇树藩屏。是着骍旄之盟。并建宗室。聿兴麟趾之咏。所以成强干固本之义。钟锡羡繁衍之祥。三代以来。率由兹道。皇长子德崇。性资孝友。质懋温文。第二子德明。禀训无违。检身有裕。而皆端悫自守。乐善不渝。齿胄早列于胶庠。趋庭粗闻于诗礼。非刘之约。盖有旧章。半楚之封。抑惟故事。并授上台之秩。式遵懋建之文。分裂土田。用立社稷。鉴乃前训。以保令猷。德崇可特授检校太傅、同中书门下平章事、上柱国。封卫王。德明可特进检校太保、同中书门下平章事、上柱国。封广平郡王。 


      　　皇子陈王元僖侍中开封尹制雍熙三年十月甲辰 

      　　朕膺昊穹之眷佑。荷宗社之庆灵。建万国而亲诸侯。既资藩翰。履至尊而制六合。必树盘维。所以固大业于域中。涣鸿猷于天下。况神皋赤县。夷夏所臻。苟非亲贤。曷符公议。皇子、特进、检校太傅、同中书门下平章事、陈王元僖。性本温文。德惟纯粹。动必由礼。言皆有章。顷自任峻桐圭。道光麟趾。忠顺形于天赋。孝弟成于自然。服训辞而愈恭。体谦下而为德。侍祠泰畤。陈精意于坛壝。问安寝门。竭至诚于夙夜。以善为乐。惟道是从。酌楚醴以待贤。克昭令望。入虞庠而齿胄。绰着嘉声。体仁既□于日新。从政宜亲于时务。眷彼浩穰之地。足申抚治之方。是用锡以爰田。升之左相。用昭茂渥。以曜宗英。于戏。京城之地。四方之所取则。尹政之任。中外之所仰瞻。挠狱市则奸何所容。任钩距则俗为之薄。守之以强毅。济之以宽和。政乃有成。事则不悖。佩此多训。庶几有成。可兼侍中行开封尹。 


      　　皇第五子益王元杰加恩制淳化元年正月丙戌 

      　　门下。我国家承天立极。方隆千载之基。分土建邦。式奠九州之域。抚西南之巨镇。惟梁蜀之名区。膺予裂地之封。资尔维城之重。属兹行庆。允洽推恩。皇第五子具官某。宇量宏深。襟灵邃远。律吕融和而有度。圭璋温润而无瑕。惟孝惟忠。禀自生知之性。闻诗闻礼。出于神授之才。位逾贵而益恭。名愈尊而无傲。蔼然朱邸。绰有令猷。而自被王爵之服章。殿坤维之土宇。抚御远伸于大略。澄清颇被于英风。言念勋庸。有光茅社。方霈涵濡之泽。宜伸旌异之恩。益以户封。进其真食。顾兹宠渥。无恡便蕃。于戏。告明命于公朝。我无虚授。享非常之天秩。尔在钦承。勉荷宠灵。勿忘箴戒。可。 


      　　皇子越王元份加恩制淳化元年正月丙戌 

      　　门下。朕自虔膺命历。嗣守基垧。睹稼穑之有年。愈怀恭畏。体干坤之不宰。思去尊称。而将相采寮。缁黄黎老。伏合屡倾于丹恳。拜章列上于鸿名。是用御正殿以当阳。属孟春之初吉。改纪年之号。将庶物以惟新。降出綍之言。与万邦而同庆。况彼亲贤之列。宜覃殊异之荣。具官某。天赋贞淳。□□惇友。夙蕴间平之德。早开鲁卫之风。蔚为朱邸之表仪。宛作皇家之符瑞。服勤弦诵。见尊师重傅之规。禀训诗书。得资父事君之要。爰自光膺纶綍。遥制瓯闽。体兹宵旰之忧。遐布镇临之术。盘维之望。益焜燿于紫庭。襦裤之谣。自喧腾于丹徼。既着于藩之绩。爰加进律之文。真食邑封。率由加等。于戏。好谦乐善。尔既茂于嘉猷。行庆推恩。朕岂借于异数。勉修懿范。以辅丕图。可。 


      　　皇子襄王某开封尹制淳化五年九月壬辰 

      　　朕恭临大宝。眇觌前王。何尝不外隆藩屏之勋。内树磐维之固。所以建宗社无疆之祉。成邦家不拔之基。乃眷神皋。素推难治。＜宀禹＞县之舟车毕会。都人之版籍斯繁。若匪亲贤。曷膺宠寄。询于有位。允协至公。当吉日之在刚。举徽章之惟允。皇第三子、荆南湖南节度、特进、检校太保、兼侍中、行江陵尹襄王某。分辉黄道。禀训明庭。克敦信厚之风。绰有温文之德。而自加冠汉殿。齿胄虞庠。每出言而有章。慕为善之最乐。忠厚谦恭之道。所谓生知。诗书礼乐之文。不因师授。向者举展亲之典。崇立爱之规。锡以苴茅。封之襄沔。而能推心待下。开馆礼贤。汉上之人。望风而化。既予心之自慰。在朝论以推公。朕尝因燕居。诲以时政。而皆洞明理体。深识化源。委以浩穰。必能绥抚。是用益爰田之多户。加论道之崇资。荣疏邸第之封。仍正尹京之任。尔其肃清辇毂。惠化里闾。勿以至察为聪明。勿以太宽为高简。惟纪纲之是正。在钩距以何施。勉副眷怀。更思尽瘁。于戏。有家有国。汝宜保于令名。知子知臣。我无惭于前哲。往承休命。勿坠训辞。可检校太傅、行开封尹。兼功德桥道使。 


      　　皇子元祐光禄大夫检校太保左卫上将军兼御史大夫上柱国信国公制咸平五年十一月己丑 

      　　国家崇大报之礼。修并建之文。所以遵立爱之规。成固本之义也。皇子某。体资岐嶷。性成温文。未齿胶庠。已习在三之训。越在髫丱。逈有成人之风。出于自然。非假外奖。况克胜衣而趋拜。所宜裂壤以疏封。特举徽章。用符佥瞩。可。 


      　　皇子某拜官制大中祥符七年三月丁未 

      　　朕受皇天之眷命。承列圣之丕图。寅奉宝符。肇开先绪。九宇祗定。大典并修。乃稽灵心。以建元子。皇子某。上穹降祉。五纬储祥。粹精彰象日之姿。重懿表自天之质。既对长安之问。遂辨南阳之词。加以为善之规。匪由于教导。问安之礼。特发于诚明。方庆服已成。德器是用。载遵令典。爰择嘉辰。锡以圭璋。乃昇环卫之列。分其宝玉。乃启茅社之封。秩视帝傅之崇。权兼宪府之重。并加徽数。式示褒扬。噫。固我本枝。钟兹鸿庆。诞告之命。既表于国祥。无疆之休。盖承乎天序。佩服彝训。汝其钦哉。可金紫光禄大夫、检校太傅、左卫上将军、上柱国、庆国公、食邑一千户、食实封三百户、月给俸二百千。 


      　　皇兄楚王元佐天策上将军兴元牧赐剑履上殿诏书不名制大中祥符八年二月丙寅 

      　　朕顺考古经。遹追先训。顾名器之为重。匪亲贤而曷膺。矧夫望着宗英。地崇天属。建侯斯久。夹辅惟勤。峻以徽章。抑惟国典。皇兄、开府仪同三司、守太师、尚书令、兼中书令、左卫上将军、上柱国、楚王元佐。炳灵岳渎。储祉宗祊。孝悌饬身。温良成性。早列藩而镇俗。退养素而葆和。肆及冲人。缵承大统。惇叙之志。允迪于前言。屏翰之功。永资于右戚。眷言同气。实冠友于。上怀六朝之发祥。下教万邦之立爱。特加伸等。俾耀维城。汉诏不名。盖惟尊德。唐官殊号。岂但畴庸。备方册之令仪。首邦家之懿则。永孚多吉。用庆展亲。可依前守太师、尚书令、兼中书令、天策上将军、行兴元牧。赐剑履上殿。诏书不名。依旧在宅养疾。所司择日备礼册命。 


      　　皇弟元偓兼尚书令加恩制大中祥符八年十一月辛酉 

      　　慎重名器。所以观贤能。敦叙宗亲。所以厚风教。伊我介弟。为时宗英。宜峻宠章。茂昭明德。安国等军节度观察处置等使、开府仪同三司、守太尉、兼中书令、真定尹、上柱国、相王元偓。恭肃纯懿。简俭敦方。动不违仁。言皆中礼。好书乐善。皆慕于前修。重士尊贤。载彰于令问。俾冠中台之列。式隆专席之荣。仍益爰田。载加真赋。于戏。文昌政本。机务之所先。宗子维城。邦家之攸赖。服兹茂渥。可不慎欤。可依前守太尉、中书令、兼尚书令、加食邑一千户、食实封六百户、余如故。 


      　　皇子某忠正军节度使封寿春郡王制大中祥符八年十二月辛卯 

      　　古者立王国所以卫京师。封诸子所以尊宗庙。朕仰膺眷佑。驯致治平。受真检于大霄。启仙源于邃古。盛仪交举。鸿瑞洽臻。方徇群心。以建藩室。皇子、金紫光禄大夫、检校太傅、左卫上将军、兼御史大夫、上柱国、庆国公、食邑一千户、食实封三百户某。上穹降祉。列圣储精。凝正气以渊深。禀五精而英秀。辨惠之性。言必有章。趋进之容。动皆合礼。已成德器。犹在妙龄。而公相大臣。援引旧典。恳悃之辞遽至。恭让之意靡遑。愿涓吉时。特颁明命。眷寿阳之奥壤。控淮水之明区。爰锡旌旄。俾开茅社。加左相上公之秩。增崇阶美号之名。盖示深慈。式隆徽数。于戏。维城之制。虽稽周室之彝章。半楚之封。用遵汉氏之谦德。顾兹承卫之重。聿表灵长之休。钦我训言。无怠祗率。可特进、检校太尉、兼侍中、使持节寿州诸军事、行寿州刺史、忠正军节度、寿州管内观察处置等使、进封寿春郡王、加食邑千户、食实封四百户、赐崇仁保运功臣、勋如故。有司择日备礼册命。 


      　　皇子某进封昇王制天禧二年二月丁卯 

      　　王者尊奉宗庙。必建于列藩。承卫邦家。允属于元子。所以保定区宇。亿宁神祗。用茂本枝。聿隆天序。朕仰膺真佑。恭守丕基。集鸿瑞之殊尤。启庆源之渊邈。是用上稽灵意。下顺群心。爰开宝玉之邦。式重盘维之寄。举兹公诏。诞告多方。皇子、崇仁保运功臣、忠正军节度、寿州管内观察处置等使、特进检校太尉、兼中书令、使持节寿州诸军事、行寿州刺史、寿春郡王、食邑三千户、食实封一千三百户某。敦厚慈仁。聪明睿智。英姿体于云日。美德冠于圭璋。识达几微。动成乎先见。学探阃奥。克显于生知。茂扬为善之风。特表问安之喜。而中外臣庶。奏疏洽闻。仰誉徽之日新。顾典章而载举。既难谦抑。是用俯从。六朝奥区。南夏雄屏。建其茅社。锡以旌旄。位兼帝保之崇。阶视台仪之重。进褒功之懿号。增食采之真封。尔其靖共。对越成命。可开府仪同三司、守太保、兼中书令、行江宁尹、充建康军节度、管内观察处置等使、进封昇王、食邑二千户、食实封一千户、赐宣德守正功臣、勋如故。仍令所司择日备礼册命。 


      　　皇伯楚王元佐兼江陵牧加恩制干兴元年二月仁宗即位 

      　　门下。国家膺积累之祥。启隆平之运。混同四海。亿宁兆人。顾惟眇冲。获绍基构。盖遵凭几之命。深怀驭朽之忧。属视政之方初。俾推恩而溥洽。恭念伯父。长兹戚藩。宜申惇叙之怀。首举褒崇之典。载涓刚日。诞告明廷。皇伯、天策上将军、推诚协恭保顺同德崇仁宣忠亮节守正翊戴功臣、开府仪同三司、守太师、尚书令、兼中书令、行雍州牧、兼兴元牧、上柱国、楚王、食邑二万二千五百户、食实封八千二百户、赐剑履上殿、诏书不名元佐。穹昊储祥。本枝袭庆。温文表于天赋。孝友由其性成。而自神宗嗣兴。先帝临御。便蕃异数。冠映于清朝。保养太和。优游于亨会。蔼有间平之誉。茂昭鲁卫之亲。惟南荆之奥区。实中夏之巨屏。命之兼领。用壮英猷。仍益爰田。兼加真赋。于戏。承祧之重。方切于战兢。睦族之规。敢忘于造次。勉隆素履。永佐昌期。可特授依前天策上将军、守太师、尚书令、兼中书令、行雍州牧、兼江陵牧、楚王、赐剑履上殿、诏书不名、加食邑二千户、食实封六百户、依旧在宅养疾。功臣散官勋如故。 


      　　皇叔泾王元俨守太尉尚书令移两镇进封定王加恩赐赞拜不名制干兴元年二月仁宗即位 

      　　门下。周之盛也。实赖本宗有维城之助。汉之隆也。亦资藩国有磐石之亲。是以庙社灵长。神人悦豫。诗称鲁卫之德。传美间平之贤。矧乃眇躬。缵兹鸿绪。荷先帝之训。惧夫难任。赖叔父之崇。济其不逮。特优礼命。诞告群司。皇叔、推诚保顺同德守正翊戴功臣、保平定国等军节度、管内观察处置等使、开府仪同三司、守太傅、兼中书令、行陕州大都督、使持节同州诸军事、行同州刺史、上柱国、泾王、食邑一万五千五百户、食实封五千八百户元俨。辰纬钟英。河山毓秀。席昌朝之累善。该前哲之令仪。精礼乐于日新。广艺文于天纵。夹辅圣考。丕宣大猷。宝玉是分。协尧廷之惇叙。旌麾所建。壮禹服之会朝。间属盛辰。聿脩鉅典。从鸾旌之五辂。展采登封。陪秬鬯之一卣。崇禧报本。懿恭之节。群品式瞻。猥念冲人。允繄凝范。择于刚日。焕此徽章。荣陟上公。峻兼专席。总师干于近辅。析圭瑞于大邦。仍胙爰田。特畴真赋。举礼文之异渥。加赞谒之不名。备极便蕃。用为褒进。于戏。祖宗储庆。载集于重熙。兆庶怀仁。式臻于嘉会。缅冀尊属。克扬茂勋。佑于皇家。垂裕永世。特授守太尉、尚书令、兼中书令、使持节陈州许州诸军事、行陈州许州刺史、充镇安忠武等军节度、陈州许州管内观察处置河堤等使、进封定王。加食邑一千户、食实封六百户、赐赞拜不名、功臣散官勋如故。仍令所司择日备礼册命。主者施行。 


      　　皇弟元俨移两镇改封彭王制大中祥符八年十一月辛酉 

      　　周分宝玉。以展茂亲。汉树□□。聿□盘石。眷吾宗室。素守礼经。宜厚宠章。聿图藩翰。安静军节度、剑南东川管内营田观察处置使、开府仪同三司、检校太尉、中书令、上柱国、端王元俨。日域分晖。天枝挺秀。自临外屏。茂建高牙。居鲁卫之崇名。峻芮彤之显秩。寅恭自守。夙夜无违。是用疏表海之近邦。易苴茅之重地。仍加井赋。以盛寰封。于戏。怀德惟宁。诗人之所咏。为善最乐。史牍之攸尊。尔其钦哉。往服明命。可依前检校太尉、兼中书令、使持节青州密州诸军事、行青州密州刺史、充镇怀安化等军节度、管内观察处置、押新罗渤海两番等使封彭王。加食邑千户、食实封四百户、余如故。 


      　 

      ●宋大诏令集卷第二十七 

      　　亲王二 

      　　进拜二 

      　　皇叔元俨诏书不名加食邑实封制 

      　　朕祗守成基。汔臻嘉靖。遹遵常古之度。再奉精意之禋。陟恪以对天威。肃雝而陈孝飨。尊亲偕极。纯嘏来同。思与中外之伦。共兹优裕之施。眷言右戚。首举茂恩。皇叔、推诚保顺同德崇仁守正翊戴功臣、镇安忠武等军节度、陈州许州管内观察处置河堤等使、开府仪同三司、守太尉、尚书令、兼中书令、使持节陈州许州诸军事、行陈州许州刺史、上柱国、定王、食邑一万七千五百户、食实封七千户、赐赞拜不名元俨。聪哲含章。温仁禀粹。序五宗而袭庆。蹈六德以敦方。粤自先朝。乃膺建国。拥戎旌而作镇。遥制宗藩。服公衮以在庭。荐登命数。逮眇躬之缵极。率令典以钦亲。赞东平而勿名。表淮阳之异宠。善猷斯蔼。淑问逾昭。属于行次之辰。式奖怀宁之美。特加奉邑。仍益真封。矧别诏之攸颁。申殊礼之为重。谅惟褒贲。增显优崇。于戏。景命顾怀。祚本支而弥衍。明诚乐易。介戬谷以咸宜。允资夹辅之勋。永保重雍之业。克绥厥位。不其韪欤。可特授依前守太尉、尚书令、兼中书令、使持节陈州许州诸军事、行陈州许州刺史、充镇安忠武等军节度、陈州许州管内观察处置河堤等使定王、赐诏书不名、加食邑一千户、食实封六百户、散官勋封如故。 


      　　皇叔镇王元□赐剑履上殿诏书不名食邑制天圣八年十二月五日 

      　　门下。朕以仰延贶施。克底治平。载瞻七里之郊。躬修三岁之祀。用谢成于有昊。冀蒙福于庶邦。爰布湛恩。式均丕庆。眷惟贤戚之重。冠于屏翰之良。将示先亲。首图进律。皇叔具官某。体资明粹。德着温纯。茂河间好古之风。有卫康驯行之懿。爰自骍旄利建。金钮疏荣。承善睦于先朝。契怀和于诗雅。顾惟寡昧。获缵基图。寔繄夹辅之勤。共固守成之业。荐惟褒贲。益峻等彝。掌武上公。仍总三台之秩。陪京巨镇。联分双节之威。再易大封。聿申殊礼。盖隆敦叙之典。弥怀冲约之规。适属禋燔。诞敷丽泽。剑锡延登而攸重。井田弥食以兼丰。真赋倍增。宠章优洽。于戏。纯嘏之赐。与宗哲以并庸。名器之崇。表国经之异数。克绥多祜。永保令猷。可。 


      　　皇子昕除忠正军节度使寿国公制康定元年七月戊寅 

      　　朕荷高穹之孚佑。膺列圣之顾怀。增衍长源。亶生贤嗣。是惟体正之大。益茂本枝之强。仰稽灵心。肇启藩室。皇子昕。炳符曾宙。毓德少阳。岐嶷表于自然。温文见于异禀。金昭璧粹。盖发于天资。震长离明。有关于象奥。向及胜衣之拜。未疏盘石之疆。爰考彝章。诞扬徽册。是用案予旧国。宠以绍封。仍循半楚之规。载彻右淮之土。苴茅制社。授节奠邦。庸建上公。尹兹南夏。并申蕃数。式厚慈衷。于戏。在昔哲王。夙图封立。盖欲就成器德。保辅庆基。若迪令猷。丕显前烈。冀洽辐员之听。永绥寿嘏之宜。汝其勉哉。对越休命。可特授特进、检校太尉、使持节寿州诸军事、行寿州刺史、兼御史大夫、充中正军节度、寿州管内观察处置等使、上柱国、寿国公、食邑三千户、食实封一千户、仍赐体仁赞运功臣。 


      　　皇长子仲铭除忠正军节度同中书门下平章事封淮阳郡王制 

      　　夫惇序骨肉。所以正乎邦家。建立子孙。所以尊乎宗庙。兹先王之令典。盖历代之至公。惟予冲人。获缵丕绪。奉若前宪。罔敢自私。宜因吉辰。诞举封册。皇长子、安州观察使、光禄大夫、检校工部尚书、使持节安州诸军事、安州刺史、兼御史大夫、上护军、光国公、食邑八百户、食实封二百户某。亲居上嗣。秀出本枝。仁孝发于自然。贤智根乎天性。已就外傅。日朝寝门。侍膳问安。惟尽恭之匪懈。敦诗好礼。矧乐善之有闻。未疏茅土之荣。曷广盘维之固。眷黄图之右辅。有璧假之近藩。俾联台铉之崇。式付节旄之重。优推功号。兼启王封。勋级并隆。序位加衍。进实多邑。视秩上公。庶光出合之初。仍易命名之义。于戏。亲之欲贵。人道之常。位不期骄。往哲攸戒。勉服前训。斯迪令猷。汝其念哉。对越休命。可特授检校、太傅、同中书门下平章事。使持节许州诸军事、行许州刺史、充忠武军节度、许州管内观察处置等使、加上柱国、进封淮阳郡王、加食邑千户、食实封六百户、仍赐崇仁保运功臣、改名顼。 


      　　皇子顼进封颍王制治平元年六月己亥 

      　　古先哲王。享国长久。历世治安。盖封建子孙。屏捍王室。所以定维城之业。成磐石之固。稽若旧典。可举而行。皇长子、崇仁保运功臣、忠武军节度、许州管内观察处置等使、特进、检校太傅、同中书门下平章事、使持节许州诸军事、行许州刺史、上柱国、淮阳郡王、食邑一千八百户、食实封八百户顼。天性温恭。神识英秀。爰自就学外傅。疏爵近藩。令问日新。好礼弥谨。矧居上嗣之地。当启真王之封。朕按舆地之图。颍川为大国。因景风之候。惟盛夏吉时。是用建尔国家。胙之茅土。于戏。制节谨度。故能守富贵。敷道养德。莫若尽忠孝。王其戒之。无忝予一人之休命。可特授依前检校太傅、同中书门下平章事、使持节许州诸军事、行许州刺史、充忠武军节度、许州管内观察处置等使、封颍王、加食邑一千户、食实封四百户、仍令所司择日备礼策命。 


      　　皇子颢特授特进检校太傅同中书门下平章事充保宁军节度使加上柱国进封东阳郡王加恩赐崇仁保运功臣余如故制 

      　　门下。夫封建亲贤。崇广藩辅。所以茂枝叶之庇。固盘维之安。古先哲王。率由兹道。皇子、明州管内观察使、金紫光禄大夫、检校太子宾客、使持节明州诸军事、明州刺史、兼御史大夫、上轻车都尉、祁国公、食邑五百户、食实封二百户颢。温仁本乎异禀。聪敏见于夙成。向从外傅之游。已宠廉车之拜。而能动皆率礼。孝必因心。宜用疏封。俾从出合。按东阳之奥壤。盖泽国之名区。分以苴茅。付之龙节。视秩帝傅之重。进列宰司之崇。锡号褒功。策勋加等。衍实多邑。并示宠章。于戏。位不期骄。禄不期侈。恭俭惟德。尔其钦哉。可。 


      　　皇弟頵授光禄大夫依前检校太尉同中书门下平章事充武胜军节度使进封乐安郡王加勋食邑实封制 

      　　门下。朕躬大统之承。宪前王之度。并建宗子。庸广骨肉之恩。作捍皇家。思长社稷之守。方旷恩之泽物。宜涣检之宣朝。皇弟具官某。体行端和。神风华秀。孝友自其天性。忠谨承于世资。蚤就学于奇觚。已析封于宁宇。念鸰原之爱。尝见急难之情。嘉麟趾之风。居多信厚之履。属肇亲于庶政。宜遍奖于近支。往践钧衡之崇。益疏茅社之贵。化繇近始。爱莫尔隆。于戏。礼重周盟。以薛侯而为后。义形汉约。非刘氏者不王。懋昭淑声。永服徽命。可。 


      　　皇弟颢封岐王制治平四年九月辛卯 

      　　朕祗绍基图。惕循谟烈。因山功毕。与厚地以永安。祔庙礼成。怅昊天之罔极。念同生之均戚。惟送往之良勤。爰举典章。增陪封镇。示兹渥命。告于大廷。皇弟、崇仁保运协恭赞治功臣、武昌武安等军节度、鄂州潭州管内观察处置等使、开府仪同三司、检校太尉、同中书门下平章事、使持节都督鄂州潭州诸军事、行鄂州潭州刺史、上柱国、昌王、食邑二千九百户、食实封一千二百户颢。资度浚夷。德猷粹穆。善谋常法。亶康叔之宅心。好礼尽忠。有东平之雅志。已胙苴茅之社。用安盘石之宗。适缘感慕之怀。益示褒崇之意。隆名逾峻。异数寔优。于戏。作诰孟侯。实尊于方伯。推恩介弟。盖重于天伦。尚迪厥中。以绥尔禄。可特授依前检校太尉、同中书门下平章事、行兖州大都督府长史、使持节青州诸军事、行青州刺史、泰宁镇海等军节度、兖州青州管内观察等使、改封岐王。 


      　　皇弟頵封高密郡王制 

      　　王者正位凝命。国体所以尊安。笃亲慎终。民德所以仁厚。眷桥山之已事。感清庙之初升。顾予同气之怀。宜先锡命之宠。皇弟、武胜军节度、邓州管内观察处置等使、光禄大夫、检校太尉、同中书门下平章事、使持节邓州诸军事、邓州刺史、上柱国、乐安郡王、食邑一千七百户、食实封六百户頵。履和而至。行敏而恭。金声自全。玉气不掩。雅见方严之度。夙推信厚之风。宜改锡于苴茅。用增荣于斋钺。于戏。神器之大。方图济于艰难。盘石之安。顾永期于夹辅。尚念猷训。保兹宠灵。可特授依前检校太尉、同中书门下平章事、兴元尹、山南西道节度、管内观察处置桥道等使、封高密郡王。 


      　　皇弟頵两镇进封嘉王制熙宁四年二月壬申 

      　　门下。史谓建大宗之封。如安盘石之固。诗美得同气之助。共敷棠棣之华。朕绍五圣之休。昭九族之序。固已倚天属于本根之重。措公姓于翰干之强。况于至亲。宜有显册。播告群位。厥惟大公。皇弟、崇仁保运功臣、山南西道节度、管内观察处置桥道等使、特进、检校太尉、同中书门下平章事、兴元尹、上柱国、高密郡王、食邑二千四百户、食实封六百户頵。燕翼发祥。温恭迪哲。英姿茂而玉裕。盛气粹而扬休。讲艺服儒。多推道术之对。好礼乐善。雅有智思之文。曏稽立爱之经。屡衍建侯之宠。有华上公之衮。有淑元戎之旂。贤仪寖明。师论参穆。是用端筴以审繇。按图而定名。表为真王。奄受乐国。尽岷峨之野。陪以爰田。易淝涣之麾。加之两组。循典常而出合。谨着定以奉朝。列第环宫。弥耸开元之观。侧门通禁。永承长乐之颜。备饬爱怀。布章庆誉。于戏。展亲以诚信。我则友于天伦。秉德以辅陪。尔则藩于王室。思长富贵之守。懋底忠孝之诚。往其钦哉。以对猷训。可特授依前检校太尉、同中书门下平章事、使持节庐州宿州诸军事、行庐州宿州刺史、保信保静等军节度、庐州宿州管内观察处置河堤等使、进封嘉王、加食邑一千户、食实封四百户。 


      　　皇弟颢加恩制 

      　　门下。朕祼献太室。禋燎圆丘。方熙事之涓成。拥灵休而滋至。眷言介弟。敢后宠章。皇弟具官颢。至诚渊渟。盛气玉粹。浑然道德之蕴。展矣忠孝之资。赤舄淑旂。奄受真王之册。元圭黼衮。载视上公之仪。陪辅眇躬。惇宗元祀。因紫营之昭报。奉鸾辂之亲行。佩鞞夙兴。有絜斋明之志。匏尊参荐。有虔陟降之容。适当归胙之初。宜峻均恩之举。特审名数。以耀龙光。于戏。友则因心。益厚同生之爱。祭维受福。永蒙时万之祥。其远乃猷。以绥而禄。可。 


      　　皇子俊授特进检校太尉使持节曹州诸军事行曹州刺史兼御史大夫充彰信军节度曹州管内观察处置等使上柱国永国公食邑三千户食实封一千户仍赐体仁保运功臣制 

      　　门下。朕承景历之昌。荷丕构之重。诞受帝祉。荐生天材。立义制名。既昭于德性。按图锡壤。始贲于宠章。扬于明廷。诏尔群辟。皇子俊。姿函岐嶷。气禀粹清。庄重表于覃訏。聪哲成于髫鬌。审洊雷之象。亶膺庙稷之休。考朱芾之章。嘉合君王之庆。属近司之来谂。宜吉日以启封。庶言则同。朕命维允。是用胙以南夏。将于东藩。以裁半楚之疆。以侈陪京之镇。载黼斯衮。视上公之仪。有鸾其旂。严外阃之望。肆加功号。特峻文阶。越陪邑户之多。兼畀国租之实。并蕃异数。良协慈怀。于戏。昔利建侯。以燕翼子。周倚宗师之盛。作之翰垣。汉立公王之隆。兴于襁褓。率兹成宪。匪我私恩。其服龙光之荣。以介寿臧之福。懋进乃德。往惟钦哉。可。 


      　　皇子俊特授开府仪同三司加恩余如故制熙宁七年十二月三日 

      　　门下。思齐之美。文王增百男而纪盛。华封之祝。尧帝愿多子以为祥。盖荣茂于天支。寔尊崇于国体。属当明祀之毕。宜被庆恩之行。皇子、体仁保运功臣、彰信军节度、曹州管内观察处置等使、特进、检校太尉、使持节曹州诸军事、行曹州刺史、兼御史大夫、上柱国、永国公、食邑三千户、食实封一千户俊。璇萼储英。珠源毓粹。夙赋中和之性。早彰岐嶷之姿。侍膳问安。已无亏于孝谨。闻诗学礼。期有禀于义方。是用陪益乎爰田之封。褒优乎命数之宠。庸霈庭涣。示均神禧。于戏。上赖祖宗之休。既幼加于爵禄。往亲师傅之训。宜日进于行能。钦哉惟时。服我新命。可。 


      　　皇子俨拜官 

      　　朕承宗庙之重。荷穹昊之休。实生嗣贤。来侈昌绪。眷惟封爵。厥有典彝。爰告治朝。式敷诏号。皇子俨。挺天材之秀。膺帝武之祥。气毓黄钟之和。体含金玉之粹。意初能识。已彰载路之声。德渐有成。且称斯皇之芾。将及胜衣之始。未推受社之恩。扬言佥同。剡奏来上。是用灼龟撰吉。备物肆仪。言观其旂。赐中军之徒御。大启尔宇。奄北国之山川。参视上公。兼陪真赋。峻崇阶而躐品。冠嘉号以表功。宠数惟新。慈衷滋慰。于戏。周美螽斯之众。载歌多子之章。汉用舆地之图。申讲建侯之策。肆兹成命。允谓大公。其承明训之猷。以绥曼寿之祉。可特授检校太尉、使持节陈州诸军事、行陈州刺史、兼御史大夫、镇安军节度、陈州管内观察处置等使、上柱国、景国公、食邑三千户、食实封二千户、赐宣仁翊运功臣。 


      　　皇子佣特授特进检校太尉充天平军节度使均国公加食邑实封仍赐功臣制熙宁十年十二月丁亥 

      　　门下。御家者亲亲。盖人伦之大本。治国者贵贵。亦天下之达尊。乃眷嗣贤。其议褒命。刚辰载揆。涣号用颁。皇子佣。膺禖祠之祥。启梦罴之兆。宪宪钟德。克禀天生之材。岐岐秉知。式歆帝敏之武。幼仪始肄。聪哲夙成。师锡既同。龟犹既告。是宜出少府之节。按舆地之图。建兹东藩。胙尔西土。大佩赤舄。参备公卷之华。淑旂绥章。增贲将牙之重。命功有号。序品有阶。惟多邑是畀。惟真赋是予。并疏异渥。用协荣怀。于戏。周锡王支。本实显于百世。汉封帝子。始盖踰于十城。绥予宠光。介汝遐福。可。 


      　　皇子价特授特进检校太尉充武胜军节度使建国公食邑食实封仍赐功臣制 

      　　门下。朕循燕翼之谋。保绍休之绪。载笃斯庆。增衍本支之蕃。思强厥宗。肇开藩屏之奥。诞以谷旦。告诸治朝。皇子价。性岐嶷以天成。质覃訏而日就。厥声载路。膺上帝之嘉祥。有芾斯皇。协大人之吉卜。顾未扬于宠典。兹屡谂于佥言。乃授全师。乃彻成国。玉符班瑞。析上将之骍旄。金路启封。备三公之绣衮。躐崇阶而辨等。冠美号以诏功。并畴邑赋之多。加畀井封之实。繁推命数。备极情文。于戏。父子主恩。虽本人伦之至。朝廷尚爵。亦归天下之公。惟叙有承。俾服无斁。可。 


      　　皇子佣特授依前检校太尉持节郓州诸军事郓州刺史均国公充天平军节度郓州管内观察处置河堤等使加食邑实封勋如故制 

      　　门下。朕缅稽天若。顾畏民嵓。兹荷降康。敢忘毖祀。是以璆磬金鼓。茧牲粢盛。骏奔走于百工。丕灵承于上帝。率将多士之肤敏。具殚德产之精微。神其宴娭。福用蕃衍。方均惠术。周逮海邦。惟予嗣贤。宜与典册。皇子具官某。沿源庆善。植性惇明。弗烦诏教之勤。自格中和之懿。雕戈簜节。峻秩礼于元戎。金路介圭。启疆圻于大国。既告成于熙事。俾进律于外庭。加赋爰田。陪租真食。于戏。宠非朕出。盖本神明之休。命岂尔私。是光文武之绪。永迪嘉德。益绥远猷。可。 


      　　皇子均国公佣进封延安郡王制元丰五年八月壬子 

      　　朕荷宗庙之休。宅干坤之泰。大开邦宇。分王宗亲。用建四维之安。是基万世之福。若时庆典。属我嗣贤。式揆刚辰。诞孚群听。皇子、天平军节度、郓州管内观察处置河堤等使、检校太尉、持节郓州诸军事、郓州刺史、上柱国、均国公、食邑四千户、食实封一千一百户佣。发祥帝武。毓秀仙源。岐嶷天姿。夙禀神灵之异。聪明日就。讵烦师傅之勤。自登拜于将坛。顾浸更于岁籥。虽茂成人之德。尚稽受社之荣。爰谂佥言。丕扬新命。绣裳朱舄。视仪物于上公。焘土苴茅。启藩封于西国。兼陪真赋。并示异恩。于戏。若古有猷。修身在永。维恭俭可以保位。维忠孝可以事君。勉悉乃心。往祗朕训。可特授依前检校太尉、开府仪同三司、使持节延州诸军事、延州刺史、充彰武军节度、延州管内观察处置等使、进封延安郡王、加食邑一千户、食实封六百户、勋如故。主者施行。 




      ●宋大诏令集卷第二十八 

      　　亲王三 

      　　进拜三 

      　　皇第九子佖拜官制元丰六年闰六月壬辰 

      　　御侮者莫如亲。先王未之或改。多男而授之职。天下不以为私。朕荷列圣之休。席昊穹之祜。亶生哲嗣。来侈皇图。其颁宠章。以诏群辟。皇第九子佖。凭晖宸极。毓秀天枝。岐嶷得于自然。温文见于异禀。燕禖锡羡。肇开弓韣之祥。朱芾载光。嘉合室家之庆。将及胜衣之拜。未膺列壤之封。旧章甚明。众议来谂。按图舆地。惟清汉为上游。疏爵景风。惟盛夏为吉日。是用苴茅制社。授钺殿邦。遂荒半楚之疆。参视上公之秩。并推异数。躐进崇阶。陪以爰田。畀之真赋。于戏。子孙并建。诚三代之远谋。襁褓受封。亦两京之故事。勉承猷训。永介寿祺。可特授检校太尉、持节襄州诸军事、襄州刺史、充山南东道节度、襄州管内观察处置桥道等使、上柱国、仪国公、食邑三千户、食实封一千户。 


      　　皇第十子佶镇宁节度宁国公制元丰六年十月甲戌 

      　　立爱者始于亲。商人赖之永世。制国而传于子。汉廷恃以为安。朕承五圣之谋。拥万方之重。荷天右序。诞锡多男之祥。若古典常。庸建宁侯之壤。肆朌丕号。孚告外廷。皇第十子某。性禀温文。体函岐嶷。生民克祚。蚤膺履武之休。朱芾斯皇。嘉合宜君之庆。属近臣之抗议。卜阳月以启封。会义制名。相方辨域。天被尔禄。始彻连城之疆。我图尔居。莫如便镇之乐。跨河而守。惟澶为雄。畀以金钺之威。宠以衮衣之饰。用强屏翰。增庇本□。申衍爰田。兼陪真赋。于戏。周诗之言干禄。率由旧章。召诰之戒初生。自贻哲命。往承猷训。永介寿祺。可特授太尉、持节澶州诸军事、澶州刺史、充镇宁军节度、澶州管内观察处置等使、上柱国、宁国公、食邑三千户、食实封一千户。 


      　　皇子佣加恩制 

      　　门下。朕以宗奉天经。肃祇郊祀。缉熙先王之典。式刑烈祖之谋。嘉牲射而一纯昭。圜钟变而万灵接。眷言哲嗣。宜畀宠章。某疏庆皇枝。凭晖霄极。维衮及绣。早备上公之仪。锡山与田。奄受大邦之册。甫及胜衣之拜。已知学礼之勤。属参订于上仪。用申严于毖祀。朌敷大泽。将期远迩之均。锡予善人。岂有亲疎之间。陪敦多井。肆衍真封。于戏。因古经而接于神。维礼之重。受帝祉而施于子。盖国之光。往服茂恩。益膺遐福。 


      　　皇子某加恩制 

      　　门下。朕敕天之命。拜贶于郊、吉□威仪。以接万灵之奥。端闱孚号。以均四海之休。眷言嗣贤。宜涣恩典。某性繇异禀。器本夙成。早膺弓韣之祥。独秀珩璜之德。向荣藩辅。进预褒封。鸾旗雕戈。壮中军之徒御。桓圭衮冕。备上公之威仪。属修元祀之文。钦用丰年之报。方遍旌于列辟。宜均飨于繁禧。申衍爰田。兼陪真户。于戏。修精微而备玉帛。曷尽报功之诚。蒙宠灵而贻子孙。是为长世之策。往承贶施。以介寿康。 


      　　皇子佖加恩制 

      　　门下。朕稽古以缉礼文。因郊而定天位。乃驾斋辂。祈底烝民之生。乃熙紫坛。钦接三才之奥。朌敷大泽。遍暨四方。兴言嗣贤。宜膺宠典。某资禀纯粹。性合温文。早毓庆于皇支。亟承华于朱芾。班之金钺。夹隆屏翰之安。被以衮衣。进陟台衡之贵。适升禋于太一。且奠璧于清坛。敷锡灵厘。肆均惠术。宜褒优于天属。俾敦厚于人伦。增衍井腴。申陪国赋。于戏。称秩元祀。本周室之旧章。荣逮懿亲。亦汉庭之故事。往祗异数。用介多祥。 


      　　皇弟颢加恩制元丰郊 

      　　门下。朕以一阳之复。躬三岁之祠。登圜丘而揖太清。神其宴飨。沛胥德而丽万世。人以欢欣。方熙事之告成。敢繁禧之专飨。肆颁丕号。宠奖近亲。某躬孝友之资。端高明之学。折冲御侮。拥两镇之斋旄。作翰皇家。奠全秦之美图。属奉承于毖祀。实显相于上仪。既肃雝以陪八室之祠。又嘉栗以亚中坛之献。伸加圭赋。肆衍腴田。于戏。褒功德而关盛衰。无疆惟恤。以脤膰而亲兄弟。不显其威。往服徽章。益茂成烈。 


      　　皇弟頵加恩制元丰郊 

      　　门下。朕祗遹旧章。肇修吉礼。以物无上帝之称。故祀之贵诚。以圣惟烈祖之尊。故推以陟配。盖昭明寅畏。则精意达。慈祥悌顺。则多祜臻。方褒庶位之劳。敢后茂亲之奖。某德履庄重。才猷俊明。河间推道德之言。传于至理。东平躬孝友之质。成于自然。夹隆磐石之安。奄受真王之策。逮兹祀事。相我上怀。齐洁乎阳灵之宫。陟降乎礼神之囿。载图嘉绩。增锡宠名。申陪邑赋之封。兼衍国租之实。以华邦体。以睦民风。于戏。逆三神之厘。已极肇禋之义。施大泽之博。莫如同气之贤。往承天休。益辅予治。 


      　　皇第十一子俣拜官制元丰七年八月己丑 

      　　御外侮者莫如亲。先王赖以安治。受帝祉而施于子。大雅因以咏歌。朕循累圣之燕谋。席昊穹之眷命。诞生哲嗣。未侈皇图。扬兹宠章。诏尔群辟。皇第十一子俣。乘晖霄极。毓粹璇源。温文得于自然。聪哲成于有识。閟宫实实。亶膺降福之休。朱芾皇皇。嘉合为君之庆。属近臣之抗议。择良日以疏封。朕命不私。师论惟穆。是用胙之西土。将于中山。以临护塞之冲。以应连城之制。惟衮及绣。有华上公之仪。秉钺与旄。有伟元戎之任。策勋躐等。衍邑实租。于戏。周以百子之强。史氏书其过历。汉用五宗之盛。议臣谕之镌金。永惟大公。无愧前烈。往承优渥。益介寿康。可特授检校太尉、持节定州诸军事、定州刺史、充定武军节度、定州管内观察处置等使、上柱国、成国公、食邑三千户、食实封一千户。 


      　　皇第十二子拜官制元丰七年十二月庚午 

      　　荷天右序。故能传类以蕃孳。飨国久长。必赖建亲而藩屏。永惟骏命。诞集眇躬。继生嗣贤。来侈昌绪。其孚涣号。以诏大廷。皇第十二子似。岐嶷得于自然。温文成于异禀。燕谋锡羡。亶膺震夙之祥。熊梦应占。嘉合寝兴之吉。方制名而命义。宜授社以启封。胙以南邦。将于便镇。以彻滨淮之壤。以裁半楚之疆。贝胄朱綅。壮中军之徒御。华衮赤舄。备上公之威仪。视秩策勋。陪田实赋。疏荣襁褓。衍庆本支。于戏。燕及皇天。惟朕所以昌其后。自贻厥命。惟尔所慎在其初。往承宠光。永绥寿嘏。可特授检校太尉、持节亳州诸军事、亳州刺史、充集庆军节度、亳州管内观察处置河堤等使、上柱国、和国公、食邑三千户、食实封一千户。 


      　　皇叔颢移某军节度进封加恩制元丰八年哲宗嗣位 

      　　门下。朕获以眇躬。奉承大统。继文之业。思负荷之艰难。见尧于羹。怅哀恫之罔极。眷言叔父。时谓宗英。亶畴藩赖之劳。诞布褒嘉之册。具官某。器宇庄重。才猷靖深。阅义理之多闻。蕴高明之善学。祗事英祖。早隆孝爱之深。同气先朝。尤见急难之谊。奄受真王之策。协成磐石之安。属纂绍于宗祧。首褒扬于尊属。苴茅于社。裂南国之名区。易节于庭。殿两邦之重镇。宠以懋功之典。进以隆道之官。申衍爰田。兼陪真赋。于戏。孝文之钦楚国。赖以藩宣。肃宗之礼宪王。极于恩意。往承新令。兼介多祥。 


      　　皇叔頵移某军节度进封加恩制元丰八年 

      　　门下。朕获承大统。肇临庶邦。继体承祧。罔极昊天之慕。叙亲孚命。敢忘季父之尊。稽用典章。增隆封镇。载涓谷旦。布告治廷。某识达而量夷。知明而材劭。多阅天下之理。博通君子之方。承志意于西朝。惇友悌于先帝。麟应于世。如文王信厚之时。凤集于庭。符开元羽翼之颂。属绍承于洪绪。首褒进于近支。是用易以斋旄。殿西藩之便镇。锡兹茅社。裂三楚之名区。升华论道之官。申衍爰田之赋。于戏。周封康叔。惟民其敕懋和。汉重东平。诸王莫与为比。往膺茂渥。益介繁禧。 


      　　皇弟似开府进封加恩制元丰八年 

      　　门下。朕诞膺历服。肇览政机。保文祖受命之民。益思绥靖。念皇考永世之孝。罔极哀恫。迺眷天伦。发祥帝武。其颁显册。以告治廷。某毓秀皇枝。凭晖霄极。夙禀覃訏之质。生知孝友之方。朱芾皇皇。嘉合宜君之庆。閟宫实实。亶承降福之休。向锡命于端朝。已拜嘉于我里。属予缵绍。敢后褒崇。越升将相之班。优侈本支之势。疏荣王社。衍食井腴。于戏。昔熙祖流聪慧之称。建临淮之国。元仲表岐嶷之誉。启平原之封。往迪令猷。益介眉寿。 


      　　皇弟俣加恩制元丰八年 

      　　门下。朕钦膺遗训。肇临庶邦。圣伏神徂。恨昊天之罔极。任重守大。念宝历之无疆。乃眷同生。最为均庆。宜孚正号。以诏群伦。某气禀清明。性包聪哲。早秀珩璜之德。亶膺弓韣之祥。向预褒封。进联藩辅。被之华衮。极上宰之威仪。陟以斋坛。壮元戎之徒御。属予缵序。维持尚亲。是用越升将相之班。增重本支之势。兼陪多井。并锡徽章。于戏。负荷艰难。永念答扬于帝训。宠灵遍暨。莫如惇叙于天伦。往承之休。益介而寿。 


      　　皇弟佖加恩制元丰八年 

      　　门下。朕荷天之休。继国之序。思凭几之训。则不敢忘负荷之艰。念维城之安。则不敢稽惇叙之典。矧予同气。尤所注怀。具孚涣恩。以先列位。某承神明之烈。禀纯粹之资。岐嶷发祥。嘉合燕禖之祷。寝兴协吉。禀符熊梦之占。向繇天性之慈。已摠戎车之寄。属予缵绍。申命褒崇。是用因清汉之钺旄。锡大宁之茅土。增重本支之势。兼华辅相之班。申畀井腴。兼陪国赋。于戏。休矣皇考。以保明其身。岂无他人。不如我同父。往膺宠渥。益介寿臧。 


      　　皇弟佶加恩制元丰八年 

      　　门下。朕奉凭几之言。受膺图之托。乃谋庶政。以承宗祀之休。乃率旧章。以宠天伦之爱。朌敷显册。播告路朝。某资禀粹清。识兼岐嶷。承晖皇极。早开朱芾之祥。锡羡增成。寖侈绿车之庆。向孚邦号。丕拥将牙。属予缵绍之初。思正褒崇之典。感兴鲁卫。胙启郇滕。锡以苴茅。兹重本支之势。畀之瑞节。兼华将相之班。申衍井腴。陪敦圭赋。于戏。剪桐睦族。遂裂河汾之疆。赐带怀贤。诞启东平之祚。往承休渥。益介寿臧。 


      　　皇叔颢进太傅移两镇制元丰八年十二月辛未神宗祔庙 

      　　门下。朕祗遹燕谋。绍承大统。因山功毕。悼弓剑之永藏。祔庙礼成。瞻衣冠而如在。惟先帝同生之爱。有宗藩送往之勤。锡以徽章。诏尔列辟。皇叔、成德横海等军节度、管内观察处置等使、守太保、开府仪同三司、真定尹、持节沧州诸军事、沧州刺史、上柱国、扬王、食邑一万一千一百户、食实封三千七百户、赐赞拜不名颢。姿度粹穆。材猷隽明。履孝资忠。实为社稷之镇。正为乐道。不失礼义之中。拥两镇之节旄。殿全吴之茅社。协□□□。积功王家。适属七月戒期。六舆取道。独高扈从之□。□见□难之情。是用宠以官常。升之帝傅。建高牙于雍□。□□□于岐山。折冲无形。注意甚远。于戏。周封康叔。不忘保乂于斯民。汉倚东平。丕显勤劳于王室。往膺异数。益□□休。可守太傅、依前开府仪同三司、京兆凤翔尹扬王、赐赞拜不名、充永兴凤翔等军节度、管内观察处置等使、勋官食邑实封如故。 


      　　皇叔頵进太傅移两镇制 

      　　门下。朕罹国大忧。绍天明命。黄陵玉庭。永绥复土之深。清庙朱弦。序陟宁神之礼。哀恫罔极。感慕徒申。念宗藩尊属之贤。有文考同生之爱。图功甚茂。送往良勤。敷告大廷。肆颁赞册。皇叔、武昌武安等军节度、鄂州潭州管内观察处置等使、守太保、开府仪同三司、持节都督鄂州潭州诸军事、鄂州潭州刺史、上柱国、荆王、食邑一万六千户、食实封二千七百户、赐赞拜不名頵。身端行治。识远量宏。地则茂亲。时惟明德。翼戴王室。雅有二南之风。表仪宗枝。独包两献之学。协策庙社。乃心朝廷。胙脤承祧。畴劳锡命。属缉裕陵之礼。远护灵驾之行。事有感怀。义当褒异。是用进以官班之等。宠乎帝傅之崇。出节徐邦。建麾青社。以应采菽来朝之赐。以慰棠棣孔怀之情。于戏。诗美大宗。是为四国之翰。礼尊叔父。固□一人之嘉。往服宠光。益膺福祉。可守太傅、依前开府仪同三司、徐州大都督、持节青州诸军事、青州刺史、荆王。赐赞拜不名、充武宁镇海等军节度、徐州青州管内观察处置等使、勋食邑实封如故。 


      　　皇叔颢守太傅加恩制元祐元年四月 

      　　门下。古者崇建屏翰。所以折难于诸侯。褒表亲贤。所以永隆于皇室。故史有镌金之喻。誓载带河之言。迺眷贤王。方迁外第。允嘉冲尚。申锡茂恩。敷告治廷。肆颁显策。皇叔、永兴凤翔等军节度、管内观察处置等使、守太傅、开府仪同三司、京兆凤翔尹、上柱国、扬王、食邑一万一千一百户、食实封三千七百户、赐赞拜不名颢。道醇而至。识远而通。被服六艺之文。翼戴两宫之治。昔在先帝。宠冠内朝。屡蕲筑邸之安。恳避侧门之□。□惟冲眇。方赖保绥。思承长乐之颜。深念厚陵之爱。□谕甚至。所守益坚。是用锡掌武之隆名。增建麾之异数。□□多井。加衍真封。于戏。列第环宫。愧不及开元之盛。专□作牧。庶以绍成周之宁。往承宠荣。益强藩辅。可特授守太尉、依前开府仪同三司、雍州牧、兼凤翔牧、扬王、赐赞拜不名、充永兴凤翔等军节度、管内观察处置等使、加食邑七百户、食实封三百户、勋如故。 


      　　皇叔荆王頵迁官制 

      　　门下。古者受命之君。系天而王。虽礼有损益。而事有节文。未尝不褒显近亲。疏锡巨屏。以捍外侮。以图大宁。矧予贤王。迁于外第。申颁赞策。敷□群伦。皇叔、武宁镇海等军节度、徐州青州管内观察处置等使、守太傅、开府仪同三司、徐州大都督、持节青州诸军事、青州刺史、上柱国、荆王、食邑一万六百户、食实封二千七百户、赐赞拜不名頵。蓄德闳深。秉心渊懿。保乂王室。如旦奭之辅于周。倡帅宗蕃。若间平之翼于汉。孝至承于长乐。友爱笃于先朝。向避环宫之居。屡申筑邸之请。冲尚甚确。至言莫回。宠加掌武之名。增侈维城之业。建麾镇野。出节荆郊。益以爰田。陪之真赋。于戏。亲之欲贵。兹为天下之同心。高而不危。永蹈前人之全美。往承宠数。茂介多祥。可特授守太尉、依前开府仪同三司、真定尹、兼江陵尹、荆王、赐赞拜不名、充成德荆南等军节度。管内观察处置等使、加食邑七百户、食实封三百户、勋如故。仍并令所司择日备礼册命施行。 


      　　皇弟偲拜官制元祐元年八月壬辰 

      　　朕奉承燕谋。获绍大统。永怀先烈。曷胜哀疚之情。眷顾同生。宜厚褒封之典。孚我明命。扬于治廷。皇弟偲。岐嶷得于自然。温文见于异禀。挟天材之美质。应帝武之嘉祥。未临射矢之辰。遽起号弓之慕。踰年于此。锡壤惟时。矧周人尚亲。尤重本支之辅。汉廷左戚。亦隆襁褓之封。规裁半楚之疆。载彻滨河之域。苴茅□社。授钺殿邦。用进上公。尹兹北国。策勋加等。衍邑实租。于戏。西望裕陵。敢忘幼子之爱。东朝长信。进预诸孙之游。往服恩辉。益延寿祉。可特授检校太尉、持节滑州诸军事、滑州刺史、充武成军节度、滑州管内观察处置河堤等使、上柱国。祁国公、食邑二千户、食实封一千户。 




      ●宋大诏令集卷第二十九 

      　　亲王四 

      　　进拜四 

      　　皇叔頵加恩制元祐元年明堂 

      　　门下。王者采儒术以驭神。缘人情而制礼。谓远而尊者祖。故郊以配昊天。迩而爱者亲。故祀以侑上帝。朕宪章往古。缉熙旷文。孝奏而至诚通。灵游而美祥下。肆颁宠典。褒进近亲。某德度粹醇。才猷明隽。楚藩季父。阅义理之多。东平贤王。全忠孝之美。执德以陪眇质。承意以事东朝。属卜灵辰。崇严大事。首发三钱之赐。益均五玉之封。逮此休辰。敢忘加锡。载疏圭赋。申衍井腴。于戏。接神因古圣之经。特拜丰年之贶。归脤交诸侯之福。无先尊属之贤。往承闳休。永保终誉。 


      　　皇叔颢加恩制元祐元年明堂 

      　　门下。五礼之别首于祀。万物之生本乎天。朕祗遹燕谋。初绍大统。迺眷总章之地。未修严祀之文。载驰斋车。拜上神之景贶。出沛端阙。洒四海之湛恩。申颁宠章。褒进宗戚。某身端而行治。履顺而体和。陪辅先朝。有韡韡棣华之爱。表仪公姓。协振振麟趾之风。执德以翼朕躬。制节以循侯度。属涓吉旦。祗举宗祈。方宠奖于皇支。首渥优于尊属。允图嘉迹。增锡宠名。载彻之田。嘉乐厥福。于戏。咏我将之什。式符周室之文。歌大泽之诗。期底汉庭之盛。尚资夹辅。协致丕平。 


      　　皇弟某加恩制元祐元年明堂 

      　　门下。君子之于亲。主夫笃敬而已矣。仁人之于弟。莫如友爱之胥然。朕祗帅诒谋。获承洪绪。奉祠阳馆。昭答三神之厘。还御端闱。大敷四海之泽。眷言介弟。敢后宠章。某毓庆紫庭。凭晖璇极。聪哲成于异禀。岐嶷得乎自然。锡壤制名。浸被先朝之遇。胜衣进拜。早承长乐之颜。昨朕缵图。叙亲锡命。已侈殿邦之寄。用安盘石之宗。属卜秋霜之辰。涓严世室之享。有华邦典。申衍井封。兹示沉恩。并为异数。于戏。汉优帝子。宠以茅土之封。唐厚天伦。比乎羽翼之辅。往承宠渥。益介寿康。 


      　　皇弟俣加恩制元祐元年明堂 

      　　门下。朕祗遹旧章。肇称吉礼。奉罍真馆。所以感格于高灵。奠玉合宫。所以仪刑于前烈。咨访儒术。包举艺文。眷言介弟之贤。宜被宠章之拜。某承华霄极。托秀天渊。庄重见于夙成。聪哲由于自得。黼衮赤舄。早膺成国之封。鸾旂雕戈。参秉元戎之寄。属福禄之来下。惟庆赐以遂行。宪汉庭左戚之文。广周室尚亲之泽。申颁多邑。用强本宗。于戏。骍骍角弓。雅以刺怨。振振麟趾。风以咏歌。往服徽章。益延茂祉。 


      　　皇弟偲加恩制元祐元年明堂 

      　　门下。朕罹国多艰。绍帝明命。祈年拜况。所以格三神之欢。推父比天。将以教诸侯之孝。特下告庭之命。进褒同气之贤。某气函清明。性包岐嶷。閟宫锡羡。齿长信诸孙之游。朱芾承荣。有先朝少子之爱。向图夹辅。已预疏封。锡之上宰之章。宠以元戎之寄。今缘禋祀。复示褒嘉。侈鲁侯之土田。强周邦之屏翰。于戏。出则衔恤。方深何怙之悲。烝也无戎。宜厚孔怀之爱。往承神贶。益介寿祺。 


      　　皇弟佖加恩制元祐元年明堂 

      　　门下。朕祇遹燕谋。初绍天统。爰卜肃霜之旦。躬修陟配之祠。度九尺之筵。钦拜上神之贶。进三牲之食。肆扬文考之功。乃眷同生。宜班褒典。某出神明之胄。承帝祉之光。既寝既兴。亶有占梦之吉。克岐克嶷。卓有成人之风。向临定其号名。已差量于功次。属缉肇禋之典。兼隆睦族之恩。衍以爰田。陪之真赋。以昭异数。以协慈怀。于戏。汉策三王。因以胜衣而锡位。唐褒十节。不待出合而启封。往承神厘。益遐寿祉。 


      　　皇弟似加恩制元祐元年明堂 

      　　门下。朕宪章往古。缉熙旷仪。燕及皇天。仿玉带上图之制。率见昭考。隆永徽专配之文。申锡命书。褒优同产。某性函聪哲。气亶中和。锡羡璇源。鬯荷干坤之施。启封珠襁。寖承日月之光。属履秋霜之辰。大修世室之享。诞敷庆泽。遍奖近亲。宜遹旧章。进荒多邑。以强屏翰。以侈龙光。于戏。合礼文以事鬼神。敢言能飨。归脤膰而亲兄弟。兹曰大公。往承闳休。益茂尔禄。 


      　　皇叔扬王颢改封徐王制元祐三年八月己卯 

      　　周分玉以致邦。乃亲于叔。汉裂疆而疏爵。其大者王。矧予帝族之尊。维尔宗藩之长。进褒大国。敷告广朝。皇叔、永兴凤翔等军节度、管内观察处置等使、守太尉、开府仪同三司、雍州牧、兼凤翔牧、上柱国、扬王颢。地维茂亲。属为诸父。夙宏胆略。望推赵郡之光。恩重礼尊。世慕东平之比。贤人之德亲久。天下之义阅多。内强辅于本根。身兼履于将相。间于两社。位在三分。优萧侯而勿名。益鲁地以示广。江湖吴越。亦既保于南疆。海岱淮徐。其克乂于东土。盖名隆者封愈大。而能至者数弥加。于戏。明帝始终。有如沛献之法度。成王左右。无若周公之勤劳。庶几于今。不愧于古。厥服朕命。惟肩乃心。可特授依前守太尉、开府仪同三司、雍州牧、兼凤翔牧、赐赞拜不名、充永兴凤翔等军节度、管内观察处置等使、改封徐王。勋食邑实封如故。仍令所司择日备礼册命。 


      　　皇弟佶加恩制元祐四年明堂 

      　　门下。朕惟成王尚幼。而绍文武任姒之业。时其诸弟之贵。则有邗晋应韩之封。皆克保邦。以辅王室。今予仲叔之众。咸训祖考之谋。方宗祀于天人。以陟配于上帝。礼成弗越。孝思无穷。爰因降福之多。以均同气之盛。皇弟、镇宁军节度、澶州管内观察处置等使、检校太尉、开府仪同三司、持节澶州诸军事、澶州刺史、上柱国、遂宁郡王、食邑六千户、食实封一千九百户某。资性之粹。克孝于家。典学之初。弗烦于傅。观其师礼之意。既有成人之才。受册苴茅。已赐盟于如砺。备仪出合。终有赖于维城。朕方推神之休。布泽于下。岂兹贵介之弟。而有或遗。宜增多户之封。并衍真封之赐。于戏。富而知稼穑之事。则富可保。贵而知君臣之节。则贵可全。授爵既全于四方。推恩岂后于群辟。祗服明训。其永有词。可特授依前检校太尉、开府仪同三司、持节澶州诸军事、澶州刺史遂宁郡王、充镇宁军节度。澶州管内观察处置等使、加食邑一千户、食实封三百户、勋如故。 


      　　皇弟似加恩制 

      　　门下。朕明发而兴。有怀文武之烈。孝爱之广。施及兄弟之亲。兹择季秋之良。躬展总侑之祀。升章烈考。昭配昊天。执币以前。忾然如在。念遗意之所属。顾同气之当先。皇弟、集庆军节度。亳州管内观察处置河堤等使、检校太尉、开府仪同三司、持节亳州诸军事、亳州刺史、上柱国、普宁郡王、食邑五千户、食实封一千七百户似。幼有岐嶷之姿。长见肃雍之美。克勤朝夕。既已无违于家。日亲诗书。知其有志于学。爵分茅土之贵。任兼将相之荣。身能处之不骄。人亦期之可久。宜益旧封之广。仍加真食之多。于戏。显宗之于东平。下腰腹之诏。明皇之于隆庆。叹羽翼之诗。朕既无间于伯仲之间。尔亦无忘于孝友之行。外以事国。内以显亲。可特授依前云云。加食邑一千户、食实封三百户、勋如故。 


      　　皇弟偲加恩制 

      　　门下。古者教成于家。治定于国。九族既睦。万邦咸和。今予季弟之亲。未遑就傅之礼。追先帝眷怀之深意。推东朝鞠育之异恩。锡命之隆。可后于众。皇弟、武成军节度、滑州管内观察处置河堤等使、检校太尉、持节滑州诸军事、滑州刺史、上柱国、祁国公、食邑三千七百户、食实封一千二百户偲。生而惇大。长则惠和。气亶清明。有室家君王之喜。心怀恂达。知师保教训之方。乃者择季秋之良。终宗祀之礼。事天所以报本。严父所以显亲。罄海＜宀禹＞之人。孰非付托之重。念天伦之戚。永怀顾属之隆。宜因庆赐之行。并衍封食之锡。于戏。父兄皆万乘之富。岂其患贫。爵禄既五等之尊。贵于能降。罔恃得之之易。当念守之之艰。满而惧倾。高则不坠。可依前云云。加食邑七百户、食实封二百户、勋如故。 


      　　皇弟祁国公偲开府仪同三司制元祐八年六月己未 

      　　宝玉展亲。爱莫先于兄弟。车服彰德。命用锡于公侯。朕稽古大猷。监先成宪。推恩同气。孚号在廷。皇弟、武成军节度使、检校太尉、祁国公偲。禀庆仙源。承华宝萼。孝悌得于天性。聪哲见于夙成。均爱东朝。方胜衣而趋拜。请肄外傅。已敬业而乐群。是用仍秩上公。视仪三事。以重本支之势。俾兼将相之荣。因右辅之节旄。加爰田之井赋。于戏。亲之欲贵。虽有国之旧章。位不期骄。乃先王之明训。尔其务学时敏。作德日休。知稼穑之艰难。永思克俭。守富贵于长久。自牧以谦。尚有令闻。对兹嘉命。可特授检校太尉、开府仪同三司。 


      　　除皇叔颢守太师改封冀王加恩制 

      　　门下。周尊公旦。倚为四辅之师。汉重王苍。位处三公之上。及我仁祖。加礼荆王。顾惟冲人。敢后叔父。诞敷明训。播告治廷。皇叔、永兴凤翔等军节度、管内观察处置等使、守太尉、开府仪同三司、雍州牧、兼凤翔牧、上柱国、徐王、食邑一万四千五百户、食实封四千九百户、赐诏书不名颢。禀训英皇。同气神考。仁义根于天性。孝友冠于人伦。昔在先朝。蚤膺异数。迨宣后九年之政。无爱子一毫之私。追惟崇庆之功。罔极昊天之报。方毕太宫之祔飨。莫先尊属之褒嘉。是用登拜师垣。仍联使节。彻彼徐土。受兹冀方。内奖皇家。外绥侯服。进陪多赋。衍食真封。于戏。并建亲王。实为社稷之卫。益强藩屏。用承祖考之休。膺典册之光。介寿祺之祉。式昭令德。无愧前人。可。 


      　　皇弟佖加恩制绍圣二年九月明堂 

      　　门下。朕稽用上仪。载称嘉飨。率见昭考。靡胜憷惕之怀。亲兹同生。肆有褒康之福。其孚大号。以诏备官。皇弟、山南东道节度、襄州管内观察处置桥道等使、检校太尉、开府仪同三司、持节襄州诸军事、襄州刺史、上柱国、大宁郡王、食邑八千户、食实封二千五百户佖。席庆休明。受姿肤敏。亲之欲贵。蚤疏大国之荣。粲然有文。已有成人之度。既自勤于学殖。方有赖于宗强。爰修毖祀之文。式广因亲之爱。畴其采邑。衍此真封。恩非予私。神亦尔祉。于戏。非彝勿用。康叔所以屏周。大雅不群。河间所以藩汉。往钦时命。尚远乃猷。可。 


      　　皇弟俣加恩制同上 

      　　门下。朕灵承大神。陟配昭考。相祀仪而蒇事。皆以和来。推惠术以及人。必繇近始。皇弟、定安军节度、定州管内观察处置等使、检校太尉、开府仪同三司、持节定州诸军事、定州刺史、上柱国、咸宁郡王、食邑七千户、食实封二千三百户俣。禀柔嘉之令则。席蕃衍之多祥。幼闻诗礼之言。故能若性。躬践孝恭之行。是谓因心。虽未列外朝之班。而已疏王爵之贵。若时熙典。获祐皇天。永念维城之宗。式蕃归脤之福。因其旧履。陪厥新封。受祉既多。承休无斁。于戏。振振以厚。麟趾所以咏歌。骍骍其翩。角弓所以怨刺。予既隆于惇叙。汝其励于操修。克尽乃心。永绥厥位。可。 


      　　皇弟似加恩制同上 

      　　门下。朕大飨季秋。昭配神考。肃恭盛礼。蠲洁孝思。当屏息以周旋。如躬闻于謦欬。顾惟同气。益感深思。方沛茂恩。必先诸弟。式敷大号。以告治廷。皇弟、集庆军节度、亳州管内观察处置等使、检校太尉、开府仪同三司、持节亳州诸军事、亳州刺史、上柱国、普宁郡王、食邑七千户、食实封二千三百户似。分派天潢。育材帝武。出神明之胄。固岐嶷之夙成。蹈训诲之规。宜聪明之浚发。蚤膺封爵。方励操修。属当熙事之成。宜被宠章之渥。载疏户赋。并衍真封。于戏。习以为常。戒之在早。仁人之于其弟。固止尚恩。君子之于立身。是惟秉礼。益茂矜毖。永底寿康。可。 


      　　皇弟佶加恩制同上 

      　　门下。朕祗事合宫。肃见昭考。仰视榱桷。俯瞰豆笾。忾然如存。中心摧咽。推之同气。其如慕思。方庆泽之流行。宜褒嘉之首及。皇弟、镇宁军节度、澶州管内观察处置等使、检校太尉、开府仪同三司、持节澶州诸军事、澶州刺史、上柱国、遂宁郡王、食邑八千户、食实封二千五百户佶。受材惇大。毓德粹和。秉遗训于先朝。自成令器。迩师儒于朱邸。方事通经。蚤锡王封。始开郡邸。肃祗庆典。载衍户封。用侈恩荣。匪私近密。于戏。祀膰之锡。考礼意于周邦。磐石之宗。本大封于汉室。益恭宠数。永弼丕平。可。 


      　　皇弟偲加恩制同上 

      　　门下。朕祗率臣工。载称宗祀。百礼既至。以见神明之交。万福攸同。宜先兄弟之爱。疏荣有典。出命于朝。皇弟、武成军节度、滑州管内观察处置等使、检校太尉、开府仪同三司、持节滑州诸军事、滑州刺史、上柱国、祁国公、食邑五千八百户、食实封一千九百户偲。生而顺祥。迪是猷训。在宗载考。蚤疏大国之封。就学愈明。日广多闻之益。既懋饬躬之志。庶几成德之风。方因明禋。与民大庆。肆推优宠。以协师言。申衍本封。载陪采邑。用广惇宗之爱。宜昭驭贵之公。于戏。岂无他人。莫如同气之戚。无作匪德。用永承家之休。往服朕言。尚鸿尔庆。可。 


      　　皇叔颢加恩制同上 

      　　门下。朕祗循典礼。莫重于亲祠。缵绍庆基。益敦于孝治。爰用季秋之月。肃临布政之宫。交举上仪。大颁庆赐。惟予仲父。敢后宠章。涓日之良。敷廷以告。皇叔、永兴凤翔等军节度、管内观察处置等使、守太师、开府仪同三司、雍州牧、兼凤翔牧、上柱国、冀王、食邑一万五千二百户、食实封五千二百户、赐诏书不名颢。粹和义肃。惇大方严。蹈信履仁。惟先王坟典之习。制节谨度。阅天下义理之多。昔友悌于先朝。每推异数。洎秉德以陪朕。愈恪彝仪。益隆体貌之崇。其安步趋之节。敦陪户赋。衍食真封。于戏。德爵尊三。更茂强高之齿。亲贤莫二。允膺进律之文。顺履考祥。用休终誉。可。 


      　　除皇叔冀王颢特授依前守太尉开府仪同三司充淮南荆南节度使进封楚王加食邑实封勋如故制绍圣二年十月十八日 

      　　门下。施有所隆。惟竭情可以论报。诚之既至。非及物不足为仪。朕祗遹诒谋。寅恭御历。荷崇庆之佑。功孰大于九年。奉徽音之容。教式刑于四海。巍乎莫或名其德。惕然何所谕其思。眷予叔父之贤。志切亲闱之慕。岂无异数。可致此怀。诹日考良。告廷敷命。皇叔、永兴凤翔等军节度、管内观察处置等使、守太师、开府仪同三司、雍州牧、兼凤翔牧、上柱国、冀王、食邑一万九千五百户、食实封五千五百户、赐入朝不趋、诏书不名颢。宅心冲毖。行己孝恭。久承训于慈仁。每禔身于法度。以师垣一品之贵。兼雍州两镇之崇。爵列真王。赐推重礼。而造次不闻于踰矩。傍徨有见于缠哀。奄及祥除。肆加典册。宜易冀方之号。特赐楚国之封。申衍赋田。增荣守牧。于戏。王风被化。已高麟趾之时。舆地相图。莫如鹑尾之分。衮衣绣裳。聊以藩其饰。路车乘马。适足昭其文。惟河间大雅之心。有东平为善之乐。其安宠禄。永介寿康。可。 


      　　皇弟佶两镇封端王制绍圣三年三月辛亥 

      　　建贤立德。内以惇兄弟之亲。班爵序朝。外以正君臣之分。推恩同气。申命大廷。皇弟、镇宁军节度、澶州管内观察处置等使、检校太尉、开府仪同三司、持节澶州诸军事、澶州刺史、上柱国、遂宁郡王、食邑九千户、食实封二千八百户佶。席休显之祥。迪中和之性。克己而不诎于贵。砺行而不危于高。朱芾斯皇。早兆室家之庆。介圭入觐。将严表着之趋。永惟燕翼之贻谋。是笃友恭之大义。莫远具尔。有崇禁邸之开。备言燕私。尚迩慈闱之问。畴其爵邑。建尔国家。画东吴之大邦。宠之两组。裂南海之奥壤。胙以真王。盖有天下者恩之隆。而为人长者义之尽。于戏。毋作匪德。毋用匪彝。其尚肩于乃心。以克绥于燕誉。 


      往服朕命。永孚于休。可特授依前检校太尉、开府仪同三司、持节苏州润州诸军事、苏州润州刺史、充平江镇江等军节度、苏州润州管内观察处置堤堰桥道等使、进封端王、加食邑七百户、食实封三百户。 


      　　皇弟佖两镇封申王制 

      　　朕统承圣绪。念立爱以惟亲。祗遹先猷。在因心而广孝。眷言同气。将列外朝。孚告庶工。诞扬休命。皇弟、山南东道节度、襄州管内观察处置桥道等使、检校太尉、开府仪同三司、持节襄州诸军事、襄州刺史、上柱国、大宁郡王、食邑九千户、食实封二千八百户佖。为国懿戚。受天美才。德既茂于间平。地实亲于鲁卫。在宗载考。是当志学之年。率礼不愆。早着成人之度。序贤班爵。齿逮奉朝。开国建家。义当出合。永念燕谋之锡。岂胜孝友之情。胙茅社于大邦。留邸第于中禁。外以隆强干之辅。内以叙本支之恩。兼两镇之节旄。备三公之衮绣。启开元之观。相辉棣鄂之华。承长乐之颜。未远彩衣之戏。于戏。在昔周家之盛。有若申伯之贤。诗雅所歌。方册具在。用图居于兹土。无专美于前人。尚远乃猷。往绥厥位。可特授依前检校太尉、开府仪同三司。持节陈州邓州刺史、充镇安武胜等军节度、陈州邓州管内观察处置等使、进封申王、加食邑七百户、食实封三百户、仍并令所司择日备礼册命。 


      　　 

      ●宋大诏令集卷第三十 

      　　亲王五 

      　　进拜五 

      　　皇弟偲特授依前检校太尉开府仪同三司充武安军节度使进封永宁郡王加食邑实封勋如故制 

      　　门下。朕钦承基绪。丕御家邦。崇建藩维。大为翼辅。纠合宗族。于昭惇叙之仁。亲兹同生。肆有褒嘉之典。皇弟、武成军节度、滑州管内观察处置河堤等使、检校太尉、开府仪同三司、持节滑州诸军事、滑州刺史、上柱国、祁国公、食邑六千八百户、食实封二千二百户偲。躬信厚之德。赋淑乂之资。起居惟孝悌之修。夙夜专诗礼之习。衣曳其彩。日虔内寝之趋。兰茁其芽。大钟慈壸之爱。乃眷诸弟。皆为真王。独予季之妙龄。尚建公于小国。未称友怀之谊。讵光贻燕之谋。是用彻以土疆。进之爵号。视班冢宰。仍加公衮之荣。易地长沙。复拥将旄之重。以异姓为后。周家盖重于宗盟。非刘氏不王。汉室旧存于约誓。勉图报礼。以称殊恩。可 


      　　皇弟佖特授守司空依前开府仪同三司申王充保平奉宁等军节度使加食邑实封勋如故制元符元年二月壬戌就外邸 

      　　门下。盖闻选建屏周。必资明德之彦。大封辅汉。莫如同姓之亲。我有贤王。肇开新府。其诞扬于赞册。以孚告于庶工。皇弟、镇安武胜等军节度、陈州邓州管内观察处置等使、检校太尉、开府仪同三司、持节陈州邓州诸军事、陈州邓州刺史、上柱国、申王、食邑九千七百户、食实封三千一百户佖。胄帝室之华。擢天伦之秀。不以居养而移气体之习。不以贵富而有骄溢之心。先朝之所顾复而不忘。两宫之所推慈而尤异。属奉外廷之礼。久留中禁之居。屡揽抗章。恳祈就第。朕笃手足之爱。厚骨肉之恩。方赐永平之书。忍下鸿胪之笔。是循彝制。增峻隆名。改重镇之节旄。进上公之衮绣。申陪多井。加衍真输。并涣宠光。茂昭徽数。于戏。赋常棣之什。永言纠合之仁。诵采菽之诗。想见来朝之喜。勉绥福履。益介寿祺。可 


      　　皇弟佶守司空移两镇加恩制 

      　　朕获以眇躬。继保宗庙。隆广爱之化。将以刑于四方。推惇叙之仁。宜莫先于九族。眷于同产。往即有家。其猷告于广朝。以亶孚于休命。皇弟、平江镇江等军节度、苏州润州管内观察处置堤堰桥道等使、检校太尉、开府仪同三司、持节苏州润州诸军事、苏州润州刺史、上柱国、端王佶。甚德而度。参和为仁。率履不愆。在宗有裕。奉朝请而匪懈。谨扈从以惟勤。视膳寝门。先帝钟慈而字爱。承颜禁掖。两宫垂意以矜存。越从表着之趋。留居秘严之久。属完成于国邸。实壮观于戚藩。恳祈外迁。志不可夺。勉徇典常之旧。可胜孝友之怀。涓辰之良。开府惟吉。载更两镇之重。具拜三公之崇。益户加田。并为宠渥。于戏。维城作屏。远追周室诸侯之崇。列第环宫。近掩唐世五王之盛。尚思祗慎。茂对休嘉。可特授守司空、依前开府仪同三司、潞州大都督、持节潞州曹州刺史端王、充昭德彰信等军节度、潞州曹州管内观察处置等使、加食邑七百户、食实封三百户、勋如故。仍令所司择日备礼册命。 


      　　除皇弟俣特授依前检校太尉开府仪同三司充河阳三城等军节度使封莘王加食邑食实封勋如故制绍圣五年三月二十四日 

      　　门下。因心则友。王者所以广敦睦之恩。立爱惟亲。天下所以从率仁之化。眷予同产。将列外朝。揆日诹良。扬廷敷命。皇弟、定武军节度、定州管内观察处置等使、检校太尉、开府仪同三司、持节定州诸军事、定州刺史、上柱国、咸宁郡王、食邑八千户、食实封二千六百户俣。修身思永。作德日休。尤疏达于经书。每被服于儒术。庭闱兆庆。蚤膺朱芾之祥。表着修容。方奉介圭之觐。既序贤而班爵。遂开国以承家。言念先帝燕翼之慈。恭惟两宫拊鞠之意。勉徇典常之旧。曷胜衮聚之情。我图尔居。莫如莘乐。胙之有土。即为真王。衮衣绣裳。仍视三公之贵。高牙大纛。进兼两镇之崇。申衍真租。增陪奉邑。恩礼惟称。宠禄具宜。于戏。韡韡棠华。述懿亲于鲁史。菁菁杜叶。美同姓于唐风。尚懋忠嘉。往钦眷异。可。 


      　　除皇弟似特授依前检校太尉开府仪同三司充横海等军节度使进封简王加食邑食实封勋如故制同上 

      　　门下。朕若昔大猷。绍休圣绪。修贵贵之义。外以正朝廷之仪。笃亲亲之恩。内以隆族属之好。乃眷天伦之戚。昭陪朝列之趋。其申旧章。诞扬显册。皇弟、集庆军节度、亳州管内观察处置河堤等使、检校太尉、开府仪同三司、持节亳州诸军事、亳州刺史、上柱国、普宁郡王、食邑八千户、食实封二千七百户似。孝谨天至。聪知日新。不为贵骄。克自敕畏。居惟义理之阅。动有法度之循。已踰就傅之年。当遵出合之礼。永念贻谋之意。靡胜慎睦之怀。为尔相攸。莫如西土。是用赐成国之履。建真王之封。仍视秩于三公。复兼荣于两镇。申加多赋。陪衍真腴。虽锡壤于盘维。尚居留于秘近。侧门通禁。未远慈闱之承。列邸在中。丕显戚藩之盛。以作尔祉。寔协师虞。于戏。勿用匪彝。书着孟侯之戒。毋作匪德。史载世家之言。尚迪训辞。永绥禄位。可。 


      　　皇弟俣守司空移两镇加恩制元符二年三月丁卯 

      　　诒燕孙谋。慎绳祖武。乃眷介弟。将适有居。用昭忠顺之诚。肆答褒扬之典。越尔在服。其听朕言。皇弟、河阳三城雄武等军节度使、检校太尉、开府仪同三司、莘王俣。宗藩之英。帝室之懿。躬信厚之德。寔化二南之风。挺文雅之材。独高两献之望。克持循于素履。尤勤毖而小心。兼徽台司。开赋王社。陪扈益谨。奉朝滋恭。屡上奏封。祈就宿邸。章郄复至。意确不移。朕承两宫之慈。厚同气之爱。虽介圭入觐。君臣之礼有常。而朱芾斯皇。兄弟之恩无远。姑勉从于来谂。曾莫喻于至怀。载加空土之意。爰授斋坛之钺。未央辨色。匪遥鸣玉之趋。长乐承颜。尚迩彩衣之戏。并陪真食。增衍本封。时惟展亲。兹用慎族。于戏。驯致禄位。岂骄侈之与期。贵为公王。在矜严而谨度。尚式猷训。以绥宠荣。可特授守司空。依前开府仪同三司、徐州大都督、持节澶州诸军事、徐州澶州刺史、莘王、充武宁镇宁等军节度、徐州澶州管内观察处置等使、加食邑七百户、食实封三百户、勋如故。仍令所司择日备礼册命。 


      　　皇弟偲加两镇进封睦王加恩制 

      　　朕承天序之重、笃人伦之亲。惟时贤王。实我季弟。力辞禁掖之邃。留止宫隅之严。其朌赞书。孚告在位。皇弟、武安军节度、潭州管内观察处置等使、检校太尉、开府仪同三司、持节潭州诸军事、潭州刺史、上柱国、永宁郡王、食邑八千五百户、食实封二千八百户偲。孝悌自乎天得。聪知乃其性然。作德而心日休。逊志而学时敏。克岐宗子之秀。有俶成人之资。胜衣班朝。欲循唐室之故事。奉圭入觐。思继韩侯之高踪。屡观抗章。恳请出合。言念匪他之义。何胜相好之情。胙尔有邦。王于乐土。进兼两镇。扬使节之光华。仍视三公。同台司之仪物。侈食封之优衍。广邑户之敦陪。懋建乃家。不显亦世。于戏。资富能训。斯有永年之祥。居宠思危。常怀入畏之戒。往服朕命。尚慎旃哉。可特授依前检校太尉、开府仪同三司、持节陈州亳州诸军事、陈州亳州刺史、充镇安集庆等军节度、陈州亳州管内观察处置等使、进封睦王。加食邑七百户、食实封三百户、仍令所司择日备礼册命。 


      　　皇兄佖加太傅进封陈王赐赞拜不名制元符三年正月十九日丙戌 

      　　门下。朕序朝廷之爵。以正君臣。厚宗族之情。以睦兄弟。乃眷同生之长。是为懿戚之尊。肆推茂恩。率先群辟。皇兄具官某。诚身而迪善。逊志而履谦。早膺帝武之祥。尤笃天伦之爱。朕德不类。遭家多艰。遽闻仍几之言。恭被承祧之命。用申加于异数。以祗若于旧章。藩屏更封。大启尔宇。鸿胪引唱。勿赞以名。易其节旄。授以帝傅。于戏。则笃其庆。是因爱友之心。必有所先。敢后褒嘉之典。往祗厥服。永孚于休。可。 


      　　皇弟俣守太保移镇进封卫王制 

      　　门下。朕嗣训先后。君临万邦。方谨始于承祧。用惇宗而序爵。惟时同气。乃国懿亲。孚告治廷。诞扬休命。皇弟、检校太尉、开府仪同三司、镇潼军节度使、莘王俣。履中而迪哲。体信而居谦。早膺帝武之祥。是笃天伦之爱。属兹纂服。用申旧章。锡壤更封。王兹大国。登坛受节。畀以两旄。于戏。遭家多难。已重鸽原之急。在宗载考。用增棣萼之华。尚远乃猷。以绥福禄。可特授守太保、河东奉宁军节度使、进封卫王。 


      　　皇弟似守司徒移镇封蔡王制 

      　　门下。朕祗奉先猷。绍承景命。既大赉于天下。用惇叙于我家。方怀原隰之裒。宜先手足之义。皇弟、检校太尉、开府仪同三司。横海镇海节度使、简王似。秉彝而迪德。履顺而体和。早膺帝武之祥。是笃天伦之爱。顾纂承之伊始。宜褒显之有加。胙土封公。更加大国。易旄授钺。移镇两藩。于戏。立爱惟亲。莫如同父之戚。因心则友。敢谓他人之昆。在承天休。益介尔福。可特授守司徒、武昌武安军节度使、进封蔡王。 


      　　皇弟偲守司徒移镇封定王制 

      　　门下。朕恭承眷命。嗣守丕基。思继序以不忘。用在宗而载考。肆有可怀之仲。岂同伊异之人。出命大庭。敷告多士。皇弟、检校太尉、开府仪同三司、镇安集庆军节度使、睦王偲。体和而乐善。秉志而敦仁。早膺帝武之祥。是笃天伦之爱。顾承祧之兹始。宜锡命以有隆。即庙大封。进加王土。登坛宠拜。易以侯藩。加位上公。陪敦邑采。于戏。无胥远矣。莫如兄弟之伦。胡不佽焉。用笃邦家之祜。往祗厥服。永孚于休。可特授守司徒、靖海镇海军节度使、进封定王。 


      　　皇长子拜官制元符三年七月辛卯 

      　　门下。朕蒙祖宗之休。荷天地之贶。粤自缵临之始。亟开蕃衍之祥。庆发中宫。诞生上嗣。深惟正体之重。实永太宗之承。惟在襁褓之中。难稽封拜之命。肆颁大号。敷告外庭。皇长子桓。岐嶷夙成。温文异禀。粹矣天人之表。浑然金玉之相。弄以半圭。日奉含饴之乐。佩之朱芾。早宣开国之荣。是用推策揆成。按图定号。包梁山之奕奕。彻尔土疆。俯汉水之滔滔。建兹旄钺。元戎十乘之贵。衮服九章之华。视秩台司。衍食书社。以增藩辅之壮。以示本支之强。非予汝私。迺国旧典。于戏。周封十子。咸在幼年。汉立三王。甫能趋拜。矧予嫡长之懿。允协元良之称。庸建上公。裁令半楚。庶答万方之望。率由累圣之规。膺吾宠光。益介寿祉。可特授检校太尉、山南东道节度。韩国公。 


      　　皇第二子焕授官制 

      　　门下。朕祗绍天明。大缉熙之光烈。诞受帝祉。开蕃衍之庆源。笃生嗣贤。来侈昌绪。多男而受职。匪曰私恩。建国以褒亲。率繇往制。肆颁涣号。敷告治廷。皇第二子焕。气禀粹温。资涵岐嶷。早赐燕禖之羡。允符熊梦之占。弄以半圭。欲其成德之渐。佩之朱芾。表以宜家之祥。是用若古典彝。疏荣襁褓。灼龟协吉。辨域按图。植纛建牙。壮奉宁之使节。苴茅焘土。服全魏之名邦。参视上公之仪。增峻元戎之寄。申加多赋。陪衍真腴。于以藩辅京师。则若维城之固。于以承卫天子。则如磐石之安。于戏。为龙为光。既被尔禄。乃惠乃顺。尚慎厥初。钦服训词。益有誉处。可特授检校太尉、持节郑州诸军事、郑州刺史。充奉宁军节度、郑州管内观察处置等使、上柱国。魏国公、食邑三千户、食实封三百户。 


      　　皇弟蔡王似加守太保改保平镇安军节度使制元符三年就外邸 

      　　门下。朕惟本朝之制。厚公族之恩。列第京师。不忍使之去国。兼荣将相。未尝责以治民。岂惟致惇叙之仁。抑亦隆夹辅之势。矧吾宠弟。实位真王。念方属于妙龄。将即安于外邸。虽云密迩。宁不疚怀。肆举徽章。用孚众听。皇弟、具官蔡王似。出神明之胄。钟禖祝之祥。气禀温良。生知逊悌。雅爱图书之习。夙怀忠孝之诚。桐叶疏封。已侈盘维之寄。棣华致好。每敦和乐之私。比遵朝着之趋。尚处宫隅之邃。屡观启奏。祈避禁严。志虽莫回。情实未忍。思在宗之义。岂忘陵寝之哀。顾开府以时。难废国家之典。迺涓谷旦。增峻官仪。更两镇之节旄。正三师之位叙。兼陪井赋。益壮宗藩。于戏。周诰孟侯。则曰无康好逸。汉诏诸子。亦云毋迩宵人。盖位不期骄者。人情之常。宠至益戒者。前哲所尚。往服休命。永绥令名。可。 


      　　皇兄佖授守太尉改荆南节度使加恩制山陵毕 

      　　门下。朕荷天之休。缵国之绪。方毕送终之礼。永怀事长之恩。其考协于旧章。以播告于多士。皇兄、具官佖。履和蹈顺。资厚体庄。阅兹义理之多。长于富贵之守。礼既成于追往。义敢后于先恩。用进列于上公。俾跻参于九牧。内兼将相之任。外制荆扬之邦。胙土彻疆。秉旄易节。于戏。则笃其庆。敢谓他人之昆。匪思其亲。莫如同气之长。往秪朕命。永孚于休。可。 


      　　皇弟俣改护国山南西道等军节度使加恩制同上 

      　　门下。朕绍天明命。遭家多艰。永维同气之亲。共有天伦之戚。送终之义。躬引绋以在途。事往之情。礼反虞而跻庙。既襄厥事。用省乃成。申按旧章。播告列位。皇弟、具官俣。守谦迪己。体信诚身。学逢左右之原。行无危溢之失。比因山而肇卜。乃扈跸以有行。道路言旋。风霜匽薄。岂无异数。用慰乃怀。易节。大邦。增封列户。于戏。式相好矣。有振振麟趾之风。翩其反而。无骍骍角弓之剌。祗服朕命。永孚于休。可。 


      　　皇弟似改凤翔雄武军节度使加恩制同上 

      　　门下。朕嗣国大统。绍休前人。永惟同气之伦。共有送终之戚。陵工告毕。庙祏既跻。用按协于旧章。以申加于异数。皇弟、具官似。率履迪常。饬躬祗德。曩席皇家之庆。诞膺帝武之祥。方作屏于周藩。比留朝于汉邸。因心而友。孔怀原隰之裒。立爱惟亲。重感衣冠之閟。既获襄于大事。用敷锡于宠章。易节大邦。增封列户。于戏。慎乃服命。敬尔在公。无封靡于尔邦。无荒失于朕命。则予以怿。时乃之休。可。 


      　　皇弟偲改武宁武胜军节度使制同上 

      　　门下。朕嗣先后。君临万方。追念在天之灵。共怀复土之感。既襄大事。因率旧章。孚锡异恩。播告在服。皇弟、具官偲。秉猷克己。乐善成心。有迪惠之吉而不骄。履信厚之风而有裕。曩发祥于帝武。早衍庆于天支。方图宅忧。遭家不造。因山工毕。跻庙礼成。肆颁睦族之仁。申命同生之季。增封列户。易节大邦。于戏。岂伊异人。当念孔怀之急。莫如同父。宜有追远之情。尚既乃心。以永终誉。可。 


      　　皇长子改兴德军节度使进封京兆王制 

      　　门下。裂地以封同姓。而周致维城之固。立子以为真王。而汉享磬石之安。天相我家。国有上嗣。分茅易镇。敷命告廷。皇子、具官桓。庆集椒房。祥生帝武。清明异禀。岐嶷殊姿。珠在渊而辉光。玉未琢而温润。胜衣趋拜。若素讲于威仪。令德孝恭。有夙成之趣向。锡之衮服。亦已期年。因盛夏之吉时。览司空之舆地。赐履奥壤。表东海以建旄。长安旧都。控西陲而作屏。以王公之显秩。兼将相之宠名。位定乎九重之中。节制乎千里之外。加陪井赋。增衍真封。遵用佥言。便蕃异数。于戏。贵世嫡、所以重社稷。进藩辅、所以尊朝廷。岂天性之私恩。乃先王之公义。益修子职。永迓寿祺。可。 




      ●宋大诏令集卷第三十一 

      　　亲王六 

      　　进拜六 

      　　皇兄陈王佖加恩制建中靖国元年郊恩 

      　　门下。朕受命祖庙。款谒天神。登圜丘而揖太清。奏黄钟而歌大吕。稽圣人之能飨。幸上帝之居歆。顾彼有生之民。率皆均惠。岂吾同气之长。可缓推恩。具官佖。赋性冲夷。处躬慎靖。亲则伯氏。身兼将相之官。爵乃真王。门列荆扬之戟。朕于至日。亲奉精禋。惟福禄之来仪。觊兄弟之无远。乃颁宠数。用广神休。诏以不名。户增厥赋。于戏。式相好矣。共存则友之心。勿替引之。永践惟宁之德。绰有余裕。岂不休哉。可依前守太尉、开府仪同三司、荆州牧、兼扬州牧、陈王、充荆南淮南节度、管内观察处置等使。赐诏书不名。加食邑一千户。食实封三百户。 


      　　皇弟定王偲加恩制建中靖国元年郊祀 

      　　门下。昔在唐朝之隆。上有恩而睦族。粤惟周家之盛。国多庆而宗强。朕申讲旷文。夙恭大报。浃厖鸿于四海。被休显于群工。岂无展玉之褒。示我笃亲之意。直敷廷涣。以侈邦荣。具官某。秉心裕和。率履纯懿。东平乐善。夙赋良能。河间服儒。绰有雅制。建旄开府。宠均棣萼之华。胙土彻疆。势拱石磐之固。属丕承于祀典。初祗见乎昊穹。揆日其良。饬躬载恪。灌清明于太室。揖光景于中坛。嘉德惟馨。上灵伊嘏。实惟同气之助。不愆于仪。迨兹拜况而还。并受其福。增崇异数。流衍真输。以大而封。以蕃予锡。于戏。考象于易。已殚豫荐之诚。观雅于诗。厥有赉封之泽。显膺明命。往其懋哉。可特授依前守司徒、开府仪同三司、徐州大都督、持节邓州诸军事、徐州邓州刺史、定王、充武宁武胜军节度使。加食邑一千户。食实封三百户。 


      　　皇弟卫王俣加恩制建中靖国元郊祀 

      　　门下。朕缉熙祀典。敷锡神休。下福群萌。沛若蓼萧之泽。近褒同气。欢然棠棣之恩。所以光有赫之丕图。笃无穷之隆庆。庸孚徽号。播告治朝。具官某。挺温文之资。躬纯裕之德。孝友夙禀。谦恭自持。拳拳乐善之心。勉勉迪彝之行。肆膺王社。荒大国之土疆。仍拜帅坛。建元戎之旄节。适涓临于谷旦。肇称奉于明禋。有虔清佩之容。实亚紫陔之献。苍玉凝采。嘉牲射纯。帝既歆予精一之忱衷。又锡予穆清之景贶。靡祥不集。靡沴不消。敛为振古之猷。涣作扬廷之命。何以驭贵。休有龙光。何以均厘。用颁膰胙。维井腴之再衍。维圭赋之载加。匪曰朕私。适遵邦制。于戏。明昭天縡。已绥陟配之仪。惇睦民风。更懋展亲之宠。祇承辉渥。顺履康荣。可特授依前守太保、开府仪同三司、河中尹、兼兴元尹、卫王、充护国山南西道等军节度、管内观察处置桥道等使。加食邑一千户。食实封三百户。勋如故。 


      　　皇弟定王偲进守太保移两镇加恩制崇宁□年出阁 

      　　门下。朕祗遹燕谋。绍休圣统。隆骨肉之恩。以睦九族。笃兄弟之爱。以刑四方。有嘉贤王。将迁外邸。肆颁涣号。敷告庶工。皇弟、武宁武胜等军节度使、守司徒、开府仪同三司、上柱国、定王偲。钟纯粹之姿。出神明之胄。早切磨于仁义。尤耽玩于诗书。有棣华韡韡之荣。佩朱芾煌煌之庆。儒学是好。允矣河间之风。典雅斯文。蔚然东平之誉。屡形奏牍。祈适攸居。虽益厚于眷怀。亦重违于冲尚。况懿亲御侮。寔赖维城之安。而列第环宫。固非去国之远。是用授三师之品秩。更两镇之节旄。加衍旧封。陪敦真赋。兹为异数。庸壮戚藩。于戏。尔惟勿恃宠光以作棐德。勿挟富贵以用非彝。往绥令名。对我休命。可特授太保、依前开府仪同三司、真定尹、成德定武军节度使、定王。加食邑七百户。食实封三百户。 


      　　皇兄佖特授守太师充河东山南西道节度使勋食邑食实封如故崇宁二年三月五日祥除 

      　　门下。朕席列圣之基图。荷太母之顾复。极四海之养。靡及承颜之怡。终三年之丧。敢忘达报之礼。迺眷同生之长。共深在疚之悲。维祥事之既除。盖命书之锡宠。我有大号。告于庶工。皇兄、荆南淮南节度、管内观察处置等使、守太尉、开府仪同三司、荆州牧、上柱国、陈王、食邑一万三千八百户、食实封四千二百户、赐诏书不名佖。资厚而行恭。气和而履正。出神明之胄。有诗书礼乐之风。极贵富之荣。无车服珍宝之玩。饬躬惟懋。成德用章。庸进陟于上公。俾易侪于九牧。申加异数。并示宠光。于戏。居列棣华。益重开元之美。钟鸣长乐。每怀慈德之恩。尚既乃心。永绥厥位。可。 


      　　皇弟俣特授依前守太保开府仪同三司青州牧兼兖州牧卫王充镇海泰宁等军节度使加食邑食实封勋如故制同上 

      　　门下。朕获承至尊。克绍先烈。维时太母。尝洪济于艰难。肆予冲人。用永怀于追慕。迺眷天伦之戚。共惊祥事之除。宜推孚号之恩。以重慈闱之托。皇弟、护国山南西道等军节度、管内观察处置桥道等使、守太尉、开府仪同三司、河中尹、兼兴元尹、上柱国、卫王、食邑一万三千五百户、食实封四千户俣。器资纯茂。识度邃夷。性自率于温恭。行日章于孝谨。防邪僻而返中正。志为君子之儒。阅礼乐而敦诗书。力学先王之道。俱沐钦仪之鞠育。并深哲庙之提携。岁籥荐更。遗言未远。礼不忘于报本。泽敢后于同生。申锡爰田。易封巨屏。以增荣于秩序。以夹辅于邦家。于戏。友则因心。亲莫隆于立爱。乐乎为善。事维务于慎终。往孚于休。以懋尔祉。可。 


      　　皇弟似特授依前守太保开府仪同三司荆州牧兼徐州牧蔡王充荆南武宁等军节度管内观察等使加食邑食实封勋如故制同上 

      　　门下。朕奉先帝之燕谋。承太母之顾托。永惟宗庙之重。莫敢遑宁。眷言兄弟之亲。资以自辅。爰共深于哀疚。且甫讫于祥除。申锡宠章。庸示休命。皇弟、凤翔雄武等军节度、管内观察处置等使、守太保、开府仪同三司、凤翔尹、持节秦州诸军事、秦州刺史、上柱国、蔡王、食邑一万三千五百户、食实封四千户似。英华秀发。德善日滋。行惟礼义之归。学有师儒之训。逮更丧制。益见孝思。兼将相之崇资。易荆徐之新牧。载加真食。并衍爰田。恩非予私。文以情称。于戏。非彝勿用。勉膺康叔之贤。大雅不群。往迪河间之哲。无替朕命。以孚于休。可。 


      　　皇弟偲特授依前守太尉开府仪同三司扬州牧兼雍州牧定王充淮南永兴等军节度使加食邑食实封勋如故制同上 

      　　门下。内睦九族。为治国之大经。服丧三年。实报亲之达礼。矧我同生之季。共深在疚之悲。兹方事于祥琴。必载新于命韨。诞扬孚号。播告治廷。皇弟、成德定武等军节度、管内观察处置等使、守太保、开府仪同三司、真定尹、持节定州诸军事、定州刺史、上柱国、定王、食邑一万三千户、食实封四千三百户偲。志守靖恭。气识迈往。规东平之为善。宪河间之好书。孝谨克家。忠醇事上。力行信厚。聿追麟趾之风。勿替急难。益重鸰原之爱。维是苴麻之饰。既更日月之除。庸示褒崇。肆加宠赉。增陪真赋。易殿大邦。于戏。恩浃宗强。大为藩屏之固。世推德盛。滋多子孙之休。懋昭令名。永服茂渥。可。 


      　　皇第三子楫特授检校太尉充山南东道节度使上柱国楚国公食邑食实封制崇宁二年五月二十一日 

      　　门下。有天下而置诸安。国莫强于藩屏。多男子而任之职。世尤重于本支。朕钦若大猷。永思至德。昊穹孚佑。贤嗣继生。剪鬌命名。肇新于庆礼。苴茅疏爵。增贲于徽章。诞告明廷。显扬丕号。皇第三子楫。冲和渊静。敏悟英奇。实钟粹于天潢。遂发祥于帝武。嶷然有异。咸推性禀之良。卓尔不群。早见德成之渐。宜举始封之旧典。爰因盛夏之吉时。表襄汉以建旄。彻荆衡而赐履。牙璋犀节。崇将阃之威仪。衮服绣裳。备公台之物采。兼隆勋级。并赐户租。欲其承蕃衍之休。将以协荣怀之庆。于戏。亲贤并建。是为周室之成规。幼稚皆封。兹用汉家之故事。盖发政必稽于古。而命哲当在厥初。其祗服于宠光。以茂膺于寿祉。可。 


      　　第三子楫特授依前检校太尉开府仪同三司奉宁军节度使进封南阳郡王加食邑食实封勋如故制崇宁三年二月八日 

      　　门下。列侯之建。莫重于宗藩。真王之封。尤亲于帝子。朕荷上穹之孚佑。承累世之乂宁。屡占考室之祥。诞受多男之庆。肆颁丕号。敷告外廷。皇第三子、山南东道节度、襄州管内观察处置桥道等使、检校太尉、持节襄州诸军事、襄州刺史、上柱国、楚国公、食邑三千户、食实封一千户楫。玉粹而温纯。渊澄而秀彻。出神明之胄而所禀固异。挺岐嶷之质而自幼不群。虽未胜衣。已享上公之贵。亦既阅岁。寖茂成人之姿。属邦典之有稽。且臣邻之来谂。大启尔宇。永建乃家。披图以相攸。诹日而协吉。授以鈇钺。易东虢之将旄。锡之山川。彻南阳之疆土。班于宰席。增厥户租。焕台衮于光华。壮元戎之节制。以屏翰则维城之固。以形势则磐石之安。于戏。燕及皇天。载用有嗣。自贻哲命。罔不在初。惟既广其德心。则必绥于福履。往其祗若。介以寿臧。可。 


      　　皇第十二子植特授检校太尉充定武军节度使上柱国吴国公食邑食实封制大观二年九月二十五日 

      　　门下。朕总四海以宅师。恭三神而配命。有秩斯庆。既锡羡于昊穹。思厥强宗。宜增雄于藩翰。爰孚尔众。用简于廷。皇第十二子植。天禀粹清。器钟奇颖。卓尔生知之质。渊然幼悟之资。着象腾辉。光显后星之照。分茅建社。势先磐石之隆。方用稽谋。遽观剡奏。谓定亲疎者礼之制。而严秩序者邦之文。恩匪缘私。法惟有旧。是用参土壤于司徒之籍。辨车旗于典命之荣。明启将坛。拥燕南之节钺。俾藩王室。开越北之封圻。仍峻崇阶。陪敦广赋。以表元戎之重。以扬大国之威。于戏。考大人占梦之符。早钦承于厚祉。推宗子维城之寄。兹共壮于丕图。惟永寿祺。式彰嘉训。可。 


      　　皇第十三子朴特授检校太尉充镇洮军节度使上柱国雍国公食邑食实封制大观三年八月十三日 

      　　门下。朕承列圣之休。履大宝之重。荷天右序。诞受多男之祥。若古典彝。庸建宁侯之国。肆扬丕命。敷告广廷。皇第十三子朴。毓庆皇支。凭晖霄极。挺温姿而玉裕。蔼淑质以金相。岐嶷夙成。聪文日就。方制名而命义。宜授社以疏封。胙之全雍之区。镇彼临洮之塞。维衮及绣。锡以上公之仪。秉钺与旄。委以元戎之任。策勋躐等。衍邑实租。并茂恩猷。用隆国体。于戏。周过其历。实赖维城之基。汉议深根。亦先尊子之制。往祇涣渥。永介寿祺。可。 


      　　皇第十四子□特授检校太尉充镇江军节度使上柱国徐国公食邑食实封制大观三年九月十三日 

      　　门下。朕膺无疆之大历。纪累洽之宏休。保佑自天。继发祥于帝室。封建厥福。益流庆于宗藩。眷时嗣贤。申我彝典。式涓谷旦。诞告治廷。皇第十四子□。日本分晖。珠源毓粹。气禀中和之淑。体函岐嶷之姿。温文早着于夙成。聪智已彰于日就。是用稽立爱之前训。率建侯之旧章。将于南国之全师。胙以东徐之乐土。载黼斯衮。备上公之威仪。有鸾其旂。壮中军之徒御。策勋躐等。衍邑食租。并示恩猷。用崇国体。于戏。周诗之美众子。寔昭王化之隆。汉诏之建连城。盖尊宗庙之重。往承宠渥。永介寿祺。可。 


      　　皇第十五子＜木咢＞特授检校太尉充横海军节度使上柱国冀国公食邑食实封制大观四年七月十一日 

      　　门下。朕承宝历之昌。荷丕构之重。天地并贶。嗣膺繁衍之华。父子主恩。爰举褒封之典。诞扬显号。敷告广廷。皇第十五子＜木咢＞。帝武凝休。仙源毓粹。禀中和之淑气。涵岐嶷之英姿。温文夙成。聪智日就。属览近司之请。宜循有国之章。是用授节建牙。分茅列社。胙以冀都之望。镇于横海之雄。备上公之衮衣。锡大将之金钺。并广爰田之富。兼畴具食之丰。庶言胥谐。朕命惟允。以笃邦庆。以厚人伦。于戏。周家卜年。盖并建于藩辅。汉制强干。亦分王于宗亲。惟时大封。无愧前烈。往祗涣渥。永介寿祺。可。 


      　　皇第十六子栱特授检校太尉充淮康军节度使上柱国定国公食邑食实封制政和元年正月十五日 

      　　门下。朕抚丕平之景运。荷累洽之宏基。佑命斯纯。储休滋至。屡占熊梦。翕臻藩衍之禧。迺考龟犹。俾膺封建之福。诞扬涣号。敷告治朝。皇第十六子栱。气蕴冲和。质函秀颖。发祥帝武。挺岐嶷之英姿。毓粹天支。赋聪文之异禀。备彰德性。咸出生知。爰稽立爱之经。增重制名之义。式畴旧典。允穆佥言。是用叙金路以分茅。班玉符而授节。彻大邦于河朔。表巨镇于淮康。衮衣绣裳。视秩公槐之贵。高牙大纛。宣威将钺之严。并锡户租。兼崇勋级。光华徽数。焜耀多仪。岂徒隆父子之恩。盖欲重朝廷之体。于戏。协生民之载路。于以侈宗社之休。咏周雅之维城。于以笃邦家之庆。往祗荣宠。永介寿臧。可。 


      　　皇第十七子栻特授检校太尉充静江军节度使上柱国广国公食邑食实封制政和元年九月二十七日 

      　　门下。治自内则先恩。盖人伦之大本。礼沿情而异制。亦天下之至公。眷言洪绪之昌。诞受多男之庆。作之藩翰。增固磐维。爰择刚辰。丕扬涣号。皇第十七子栻。银潢疏泒。璇萼分辉。聪智夙成。气禀干坤之粹。覃訏日就。质凝金玉之纯。属佥论之载扬。协邦彝而茂举。见于外寝。锡以嘉名。肇开成国之封。参建上公之贵。高牙大纛。总桂部之全师。华衮绣裳。彻番禺之奥壤。兼隆勋级。并衍户租。敢私爵秩之崇。盖重朝廷之体。于戏。祈天永命。罔不在厥初生。用我教辞。乃能自介用逸。其显膺于优渥。益惠迪于吉康。可。 


      　　皇第十八子榛特授检校太尉充建雄军节度使上柱国福国公食邑食实封制政和元年十一月十七日 

      　　门下。朕承列圣之基图。荷皇穹之祐序。有室大竞。聿臻传类之祥。无疆惟休。诞启建侯之辅。眷时贤嗣。爰及晬辰。涓吉命名。端朝孚号。皇第十八子榛。璇源毓粹。景纬储英。美玉精金。外发山川之秀。黄钟大吕。中函天地之和。顾令质以夙成。矧佥谋之屡谂。爰稽成宪。式举初封。植纛拥旄。析平阳之瑞节。制畿开国。彻长乐之封疆。峻夷等以策勋。衍赋租而诏禄。恩繇立爱。义叶明伦。于戏。揖揖众多。言若螽斯之羽。振振信厚。宜如麟趾之诗。其茂对于邦荣。用永绥于尔祉。可。 


      　　皇第十九子椿特授检校太尉充庆源军节度使上柱国庆国公食邑食实封制政和二年五月十七日 

      　　门下。朕遵列圣之诒谋。荷高穹之眷命。丕承景历。既滋有永之休。申锡多男。益侈无疆之祚。肆涓谷旦。用启初封。其孚治朝。具诏群辟。皇第十九子椿。性资庄重。器蕴粹温。备四序之纯和。钟两仪之秀气。聪文日就。已彰载路之声。岐嶷夙成。允称斯皇之芾。属近司之来谂。稽褒典以疏荣。庶言则同。朕命惟允。是用锡庆源之旄钺。表西土之山川。俾宣建纛之威。俾服苴茅之宠。载黼斯衮。视峻秩于上公。有鸾其旂。壮元戎于外阃。肇隆勋级。并衍户租。式昭屏翰之崇。庸示磐维之固。并畴徽数。良协慈怀。于戏。父子主恩。兹谓人伦之本。朝廷贵爵。厥惟天下之公。茂对龙光。永绥寿祉。可。 


      　　皇第二十子楃特授检校少保昭信军节度使上柱国卫国公食邑食实封制政和二年十二月二十八日 

      　　门下。朕绍宏基于有永。嗣宝历于无疆。王假有家。益侈隆平之绪。天锡纯嘏。继膺蕃衍之休。方涓日以制名。宜扬廷而孚号。皇第二十子楃。璇霄禀粹。星纬储英。性岐嶷以天成。质覃訏而日就。十旬剪鬌。适迎岁纪之新。三接疏荣。诞举邦寻之旧。建南康而授节。彻全卫以分封。贝胄朱綅。式总斋坛之重。赤芾金舄。仍参上衮之华。载崇视秩之班。躐进策勋之等。爰敦多赋。并厚慈怀。于戏。佑下民而作之君。克昌丕祚。多男子而授之职。益固宗藩。往对恩光。永绥寿祉。可。 


      　　皇第二十一子楗特授检校少保感德军节度使上柱国韩国公食邑食实封制政和三年正月二十五日 

      　　朕承列圣之燕诒。荷皇天之右序。本支百世。式增丕祚之光。寿考万年。继受多男之祉。方制名而示训。宜涓日以疏恩。爰即治朝。诞扬孚号。皇第二十一子楗。发祥帝武。毓庆天源。挺岐嶷之奇姿。备中和之秀气。百辰始晬。适隆剪鬌之仪。四履分荣。已协苴茅之典。是用出节少府。按地舆图。授华源之全师。彻韩土之乐国。元戎十乘。并严师钺之雄。命服九章。兼贲公圭之重。视峻班于亚保。多真赋于爰田。以昭邦采之崇。以示民风之厚。于戏。汉褒众子。并兴在褓之封。周广强宗。用壮维城之势。往祗宠渥。永介寿祺。可。 




      ●宋大诏令集卷第三十二 

      　　亲王七 

      　　进拜七 

      　　皇长子桓特授太保依前武昌军节度使定王勋食邑食实封如故制政和三年正月六日 

      　　门下。朕绍隆丕绪。祗遹先猷。欲训迪于有官。肆式序于在位。参稽于古。肇新一代之仪。是正厥今。首重三公之号。眷言元嗣。宜易崇称。其孚告于治朝。以诞扬于显册。皇子、武昌军节度、鄂州管内观察处置等使、守司空、开府仪同三司、持节都督鄂州诸军事、鄂州刺史、上柱国、定王、食邑八千七百户、食实封二千八百户桓。温文性禀。聪哲天成。气函钟律之和。体毓圭璋之粹。闻诗学礼。已在傅而克勤。视膳问安。每承颜而有裕。自甫胜于趋拜。既申锡于褒封。彻以土疆。建之旄钺。然念真王之贵。尚仍六职之称。轻重靡伦。循沿未革。兹惟前代。首用新书。盍加峻于民瞻。俾升华于帝保。元衮赤舄。并增槐鼎之光。淑旂绥章。用壮藩维之势。礼先列辟。庆叶新元。以示慈爱之私。以副荣怀之尚。于戏。本支百世。斯首叙于隆恩。祚嗣万年。其永绥于吉禄。往钦时命。益懋乃猷。可。 


      　　皇子楷特授太保依前镇东军节度使嘉王勋食邑食实封如故制政和三年正月六日 

      　　门下。朕祗绍先猷。缉熙庶治。永念官仪之重。尚多时制之循。以三事之崇资。袭六官之旧秩。正名稽古。悉更唐汉之余。分职图功。上协商周之盛。眷言贤嗣。宜涣褒章。载揆刚辰。申告列位。皇子、镇东军节度、越州管内观察处置堤堰桥道等使、守司空、开府仪同三司、越州大都督、上柱国、嘉王、食邑七千七百户、食实封二千五百户楷。凭晖霄极。毓秀璇源。挺岐嶷之粹资。蕴中和之全德。蚤从外傅。乐循为善之方。日侍内朝。懋着承颜之美。自及胜衣之拜。已疏裂壤之封。兹顺履于新元。方肇颁于丕宪。盍先列辟。俾易隆称。其升帝保之华。以侈天支之贵。维衮及绣。益增台铉之华。锡山与田。兼贲王藩之旧。以怀宁于屏翰。以笃庆于家邦。于戏。百禄是遒。斯对扬于新渥。景命有仆。益迓续于丕基。往服训言。永绥寿嘏。可。 


      　　皇子枢特授检校太保依前开府仪同三司集庆军节度使建安郡王勋食邑食实封如故制政和三年正月六日 

      　　门下。稽古建官。亦因时而用义。循名责实。俾分职以懋功。涣然三代之纯。允副一隆之治。宠均众子。猷告庶工。皇子、集庆军节度、亳州管内观察处置河堤等使、检校太尉、开府仪同三司、持节亳州诸军事、亳州刺史、上柱国、建安郡王、食邑六千一百户、食实封二千户枢。璇萼储辉。瑶房挺秀。诚和本乎自度。庄重赋于天资。禀训日严。克迈诗书之教。疏荣时茂。蚤膺茅土之封。兼将钺以董师。视台仪而备物。每怀谦畏。弗替践修。朕谨始岁元。大熙国典。易旧称于掌武。视峻职于经邦。式协新书。有华近着。于戏。朝廷尚爵。丕昭董正之规。父子主恩。宜厚褒崇之数。往惟祗命。益以永年。可。 


      　　皇子杞特授检校太保开府仪同三司山南东道节度使文安郡王勋食邑食实封如故制政和三年正月六日 

      　　门下。朕绍休七圣。图治万几。将明作于有功。庶遹追于来孝。肆总齐于位序。惟古之师。因是正于官名。自今以始。盍首褒于良嗣。俾祗奉于新书。皇子、山南东道节度、襄州管内观察处置桥道使、检校太尉、开府仪同三司、持节襄州诸军事、襄州刺史、上柱国、文安郡王、食邑六千一百户、食实封二千户杞。柔惠夙成。温文自得。蚤叶熊罴之卜。寖凝圭璧之姿。列壤锡封。夙厚褒崇之典。胜衣进拜。弥彰辅翼之贤。兹顺新元。肇颁茂宪。宜升陪于帝保。俾参视于公联。淑旂绥章。益侈将坛之宠。赤芾金舄。用华王社之荣。以厚民彝。以昭邦采。于戏。兹率厥典。既更三事之称。先齐其家。庸授多男之职。往膺宠渥。永介寿臧。可。 


      　　皇子栩特授检校太保开府仪同三司彰武军节度使安康郡王勋食邑食实封如故制政和三年正月六日 

      　　门下。朕绍承先志。董正治官。规恢万世之摹。稽协三王之训。以名为表。秩位序而程能。以礼称情。涣恩章而赐命。皇子、彰武军节度、延州管内观察处置等使、检校太尉、开府仪同三司、持节延州诸军事、延州刺史、上柱国、安康郡王、食邑五千四百户、食实封一千八百户栩。仁明异禀。聪智夙成。蚤分日域之辉。弥笃仙源之庆。班朝备物。均宰路以疏荣。宅土开疆。胙王封而赐履。兹布始和之治。肇颁更制之文。视保职以参华。袭公圭而诏位。增崇屏翰。大庇本根。于戏。据旧鉴新。式固邦图之永。因心广爱。用昭天性之隆。往哉惟休。尚有多祉。可。 


      　　皇子棫特授检校太保开府仪同三司淮南节度使济阳郡王勋食邑食实封如故制政和三年正月六日 

      　　门下。朕诞膺骏命。克绍先猷。永念官称之名。或违位序之实。乃稽参于古训。允厘百工。俾祗奉于新书。以垂万世。眷言贤胄。用锡殊荣。皇子、淮南节度、扬州管内观察等使、检校太尉、开府仪同三司、扬州大都督、上柱国、济阳郡王、食邑五千四百户、食实封一千八百户棫。气禀中和。才兼敏茂。蚤袭璇源之庆。屡膺金路之封。礼仪躬行。寖懋诗书之训。谦恭自抑。居无富贵之骄。属茂制之肇更。宜华资之申锡。爰正主兵之任。以陪上保之联。命服九章。参贰公台之峻。元戎十乘。仍兼王社之崇。方顺履于岁元。用显扬于庭涣。以彰休宠。以示慈怀。于戏。八柄以驭其臣。盖本朝廷之政。多男而授之职。盍隆父子之恩。往服褒嘉。益绥寿祉。可。 


      　　皇子构特授检校太保开府仪同三司镇海军节度使广平郡王勋食邑食实封如故制政和三年正月六日 

      　　门下。尧典咸熙于庶绩。允厘始自乎百工。周礼董正于治官。承德盖先于六服。朕因时用义。惟古是师。参稽总核之方。骏惠缉熙之绪。礼繇近始。命以时敷。皇子、镇海军节度、青州管内观察处置等使、检校太尉、开府仪同三司、持节青州诸军事、青州刺史、上柱国、广平郡王、食邑五千四百户、食实封一千八百户构。毓庆紫庭。凭辉璇极。日新其德。浸茂于天成。时敏厥修。匪资于师训。蚤建斋旄之重。仍纡公衮之华。饬行弥恭。承颜靡懈。兹绍休于烈考。式诞布于宏规。视班三事之崇。易称五兵之旧。以蕃王室。以协邦经。爱不我私。义惟情称。于戏。名以出信。宜益懋于永图。位不期骄。尚克祗于乃服。永绥吉禄。宜副慈怀。可。 


      　　皇子材特授检校太保镇安军节度使魏国公勋食邑食实封如故制政和三年正月六日 

      　　门下。朕遹追来孝。董正治官。将图各迪之功。俾助惟和之政。乃眷经邦之俊。久仍掌武之崇。率由旧章。务循名而责实。式序在位。庶宿道以向方。属诞布于新书。益首加于哲嗣。皇子、镇安军节度、陈州管内观察处置等使、检校太尉、持节陈州诸军事、陈州刺史、上柱国、魏国公、食邑三千七百户、食实封一千二百户材。天潢钟润。宝萼分辉。蚤膺受社之荣。寖懋禔身之美。居仁由义。靡闻在傅之勤。阅礼敦诗。克迈趋庭之教。比稽古训。更定官仪。其参上保之资。以固藩维之势。命之圭冕。益昭公衮之崇。锡以山川。仍席邦封之重。以申异数。以协隆恩。于戏。化以职成。既因时而训迪。施由亲始。肆申命于褒嘉。往服徽章。益绥多福。可。 


      　　皇子模特授检校太保武胜军节度使镇国公勋食邑食实封如故制政和三年正月六日 

      　　门下。朕以德诏爵。以能懋功。丕昭烈考之谟。饬正治官之典。惟三公之坐论。上应中阶。监二代之弥文。垂休万世。诞扬显册。褒进嗣贤。皇子、武胜军节度使、邓州管内观察处置等使、检校太尉、持节邓州诸军事、邓州刺史、上柱国、镇国公、食邑三千七百户。食实封一千二百户模。性赋温良。生资肃哲。志拳拳而乐善。躬抑抑以隆谦。分阃授师。坐拥南阳之节。苴茅赐履。遥临朔塞之疆。兹肇举于新规。用均颁于渥命。荣参保职。宠袭公圭。允协朝经。增华位序。于戏。循名责实。交修总核之原。存爱理亲。益厚盘维之固。往绥福履。茂对龙光。可。 


      　　皇子植特授检校太保定武军节度使吴国公勋食邑食实封如故制政和三年正月六日 

      　　门下。朕绍休圣绪。若昔大猷。永惟故事之修。允赖臣工之助。眷时有位。或未协于官称。肇正新名。实仰稽于古训。宜举邦彝之茂。用褒天属之贤。皇子、定武军节度使、定州管内观察处置等使、检校太尉、持节定州诸军事。定州刺史、上柱国、吴国公、食邑三千七百户、食实封一千二百户植。毓秀璇源。绵芳宝萼。聪哲实由于学致。温文皆出于性成。属在幼龄。已茂禔身之美。荐膺休命。益彰事上之恭。适顺岁元。特敷廷涣。易主兵之重任。陪上保之崇资。赤舄绣裳。兼侈国封之大。雕戈犀节。并昭阃制之权。用增固于宗藩。期共承于王室。以隆化本。以厚民风。于戏。御于家邦。盖自允厘之效。施于孙子。弥昭夹辅之勋。祗服命书。永绥荣禄。可。 


      　　皇子朴特授检校太保镇洮军节度使雍国公勋食邑食实封如故制同上 

      　　门下。朕若稽古训。茂昭垂世之休。遹骏文谟。肇正有官之治。既因名而辨位。宜涣号以申恩。褒进嗣贤。亶孚众听。皇子、镇洮军节度、熙州管内观察处置等使、检校太尉、持节熙州诸军事、熙州刺史、上柱国、雍国公、食邑三千七百户、食实封一千二百户朴。性函聪哲。德茂渊冲。夙开帝武之祥。浚发仙源之润。玉符颁瑞。保全雍之山川。金钺授师。总临洮之节制。笃孝恭而承志。敦诗礼以懋恭。属兹谨始之元。诞布惟新之典。荣联三事。视班保职之崇。位冠庶工。作屏帝支之盛。允为异数。式副慈怀。于戏。言顺则事成。效既兴于礼乐。身端而行治。诚益励于猷为。惟克钦承。永绥誉处。可。 


      　　皇子＜木咢＞特授检校太保横海军节度使冀国公勋食邑食实封如故制 

      　　门下。朕因时以正官治。敦爱以叙人伦。稽古御今。祗奉保邦之训。惟名与器。踵为砺世之规。兹诞布于新书。用推褒于哲嗣。涓辰涣号。其听无哗。皇子、横海军节度、沧州管内观察处置等使、检校太尉、持节沧州诸军事、沧州刺史、上柱国、冀国公、食邑三千七百户、食实封一千二百户＜木咢＞。秉德粹夷。受才肤敏。密拱干坤之施。蚤凝金玉之姿。开国承家。彻信都之乐土。拥旄植纛。制横海之全师。每敦率履之恭。弥笃鸣谦之行。属兹更制。益峻视班。参华保职之崇。增焕公圭之重。允资亲屏。式协邦荣。于戏。钦乃攸司。宜茂本根之庇。锡兹纯嘏。永孚祚嗣之休。惟命其承。师志毋怠。可。 


      　　皇子栻特授检校太保静江军节度使广国公勋食邑食实封如故制 

      　　门下。朕图任众材。攸明庶政。务循名而责实。因考古以验今。肇正官称。革百王之流弊。肆更位序。新一代之弥文。盖敷号于朝伦。用隆恩于天属。皇子、静江军节度、桂州管内观察处置等使、检校太保、持节桂州诸军事、桂州刺史、上柱国、广国公、食邑三千户、食实封一千户栻。绵荣宝系。袭庆璇源。美追麟趾之振振。荣继棣华之韡韡。未亲师训。已隆礼义之端。自启邦封。益懋谦恭之美。属颁丕宪。宜异群工。易旧秩于主兵。视峻秩于上保。路车乘马。愈增帅节之雄。衮衣绣裳。仍拟台衡之贵。并推异数。用协新元。以茂本支。以强藩屏。于戏。朝廷既正。申严总核之方。父子主恩。宜厚褒嘉之典。往惟祗服。允迪吉康。可。 


      　　皇子榛特授检校太保建雄军节度使福国公勋食邑食实封如故制 

      　　门下。朕丕厘帝命。遹骏先猷。属四海之乂安。缉熙百度。稽三代之制作。董正治官。矧夫位序之崇。尚习循沿之陋。聿新邦纪。褒进嗣贤。诹协刚辰。诞扬涣号。皇子、建雄军节度、晋州管内观察处置等使、检校太尉、持节晋州诸军事、晋州刺史、上柱国、福国公、食邑三千户、食实封一千户榛。资纯茂以夙成。性温恭而自度。周家强干。早开南国之疆。汉戚捍藩。坐镇临汾之节。每循循而饬行。躬翼翼以承颜。令则弥彰。幼仪弗惰。方训百工之治。莫高三事之联。视保职以参华。袭公圭而懋宠。以隆藩辅。以协荣怀。于戏。必也正名。允迪圣谟之盛。慎乃在位。益孚宗屏之休。往服至恩。永绥遐福。可。 


      　　皇子椿特授检校太保庆源军节度使庆国公勋食邑食实封如故制同上 

      　　门下。朕若稽治古。训迪前王。惟赞道之隆资。仍主兵之旧号。官职相序。更修一代之仪。名实既隆。用革百王之弊。眷言贤嗣。宜易崇称。乃先丕号之孚。以穆路朝之听。皇子、庆源军节度、赵州管内观察处置等使、检校太尉、持节赵州诸军事、赵州刺史、上柱国、庆国公、食邑三千户、食实封一千户椿。分辉璇极。钟庆珠源。卓为异禀之英。绰有成人之度。承颜翼翼。行弥着于恪恭。为善孳孳。学已通于伦类。适颁茂宪。首涣褒章。陪上保之峻联。易右资之崇秩。高牙大纛。益昭帅阃之雄。赤舄桓圭。兼视台衡之贵。义遵时制。恩协慈怀。以光帝胄之祥。以壮宗藩之势。于戏。官正则治。既申讲于新书。辅用必强。盖大封于众子。往钦优渥。以介寿康。可。 


      　　皇第二十三子梴特授检校少保武康军节度使相国公食邑食实封制政和四年十一月六日 

      　　门下。朕诞受丕基。茂膺骏命。于穆不已。仰承列圣之休。申锡无疆。昭格多男之庆。爰制名于外寝。用敷号于明廷。皇第二十三子梴。帝武发祥。天材育粹。性禀五行之秀。气兼四序之和。浸扬载路之声。绰有超人之度。逮晬辰而剪鬌。择刚日以按图。授武康之全师。彻彰德之乐国。节旄斋钺。壮徒御于将坛。赤舄桓圭。备威仪于公衮。视班联于亚保。敦井赋于爰田。以资屏翰之强。用侈神明之胄。于戏。亲贤并建。时莫重于周盟。子孙皆封。世必从于汉约。若古有训。非予敢私。其祗服于恩荣。以永绥于祉福。可。 


      　　皇第二十四子樾特授检校少保平海军节度使瀛国公食邑食实封制政和五年七月二十一日 

      　　门下。受帝祉而施于子。圣人所以承佑命之休。教民睦者始于亲。王者所以假御家之庆。肆朕缵服。若古有为。嗣膺考室之祥。用协锡封之典。作猷外寝。诞告庶工。皇第二十四子樾。蕴聪智之少成。赋纯和之异禀。毓秀后星之润。乘晖太极之严。以赫厥灵。夙蹈履钦之吉。乃安斯寝。允符梦兆之占。当保负之攸初。迪幼仪之既备。挺然岐嶷。惠彼覃訏。兹临剪鬌之时。其宪有邦之则。维制名者人治之大。而序爵者天下之公。顺考九仪。式敷四履。授律晋江之奥。相攸瀛海之崇。宣大将之威。拥鈇钺车旗之盛。备上公之礼。异带裳幅舄之华。视亚保以班朝。畴爰田而食赋。克昌厥后。永孚于休。于戏。载锡之光。其尔与听朕教。自求多福。罔不在厥初生。肆惟德性之修。期尚荣怀之渥。以绥燕誉。茂介寿祺。可。 


      　　皇第二十五子楧特授检校少保武安军节度使惠国公食邑食实封制政和五年九月二十日 

      　　门下。朕保国乂安。荷天佑序。降康锡羡。益藩衍于本支。裂壤疏封。用安强于宗社。诞锡休命。敷告治朝。皇第二十五子楧。庆发仙源。祥膺帝武。之屏之翰。繄四国之于蕃。维熊维罴。协大人之占梦。气禀清明之粹。识全岐嶷之姿。弄以半圭。佩之朱芾。绰有超人之度。难稽赐履之荣。遵承典彝。肇启民社。出少府之节。殿此大邦。按司空之图。胙之乐土。陟贰公之峻秩。视三事之缛仪。并给户租。兼隆井赋。备加宠数。庸慰慈怀。于戏。易着建侯。靡有亲贤之异。礼称就傅。徐观德业之成。茂对恩光。永绥寿祉。可。 




      ●宋大诏令集卷第三十三 

      　　亲王八 

      　　进拜八 

      　　皇弟偲加恩制政和六年宗祀 

      　　门下。朕搜讲弥文。缉熙坠典。必有尊也。肇新王者之堂。庶或飨之。克尽圣人之孝。眷言同气。实对盛容。方熙事之迄成。宜褒章之首及。诞孚涣号。猷告大廷。具官某。德量醇深。器资温恪。躬履五常之行。心游六艺之渊。屏翰王家。有韡韡棣华之爱。表仪公姓。协振振麟趾之风。蹈谦畏而弗渝。守贵高而弥戒。神旗豹尾。兼两镇之节旄。衮衣绣裳。备三公之典策。属秩宗祈之始。共成昭配之尊。荐献惟时。降升有度。逮已竣于毖祀。肆丕举于庆条。增衍户租。敦加井赋。式彰景贶。庸示至怀。于戏。兄弟具来。永念诒谋之远。帝亲并飨。敢忘受福之同。仰对宠光。永绥燕誉。可 


      　　皇子枢加恩制同上 

      　　门下。万物本乎天。式谨明禋之报。五经重于祭。是严昭配之文。朕重建合宫。缉熙鉅典。灵心允答。嘉应荐臻。眷予有子之贤。诞布告廷之命。具官某。发祥帝武。分润仙潢。庄重夙成。克迈诗书之训。温良自得。安行礼义之方。蚤疏爵于王封。仍视仪于揆路。属修元祀。昭阐闳休。爰举国章。载加井赋。以固本支之茂。以隆屏翰之强。于戏。孔惠孔时。既格三神之右。如几如式。其膺万福之同。尚迪令猷。永绥寿祉。可。 


      　　皇子朴加恩制同上 

      　　门下。朕历吉杪秋。肇禋重屋。以妥以侑。于昭事帝之诚。是飨是宜。克达宁亲之志。群心祗率。万福具来。眷时胄嗣之贤。当懋宠褒之典。具官某。分辉璇极。袭庆天潢。端敏自乎夙成。孝友繇于弗勉。赐大邦之履。壮威重于节旄。参上公之仪。粲服章于衮舄。会宗祈之获考。方祭泽之诞敷。乃陪列户之封。以广爰田之奉。礼惟事称。爱匪予私。于戏。成功而告神明。敢怠继承之美。有典以诒孙子。永膺锡羡之休。往践厥猷。以副朕训。可。 


      　　皇子栩加恩制同上 

      　　门下。朕厥若先王之典。率时昭考之行。裒对九筵。宾承五府。克配上帝。既申能飨之诚。孚佑下民。斯广休成之贶。眷言贤嗣。宜涣徽章。具官某。迪德粹深。禀资纯秀。问学不烦于师训。孝恭自得于天成。宠冠貂蝉。丕视台衡之贵。赐开茅土。夙推王爵之崇。谦慎弥章。恩荣洽至。属肇新于毖祀。加备觌于盛容。申衍国租。载华邦庆。于戏。笃叙乃正父。方茂对于宠光。启佑我后人。其克绥于茀禄。往祗朕指益励厥修。可。 


      　　皇子棫加恩制同上 

      　　门下。朕丕讲弥文。聿新大飨。展采错事。默然精意之通。隤祉发祥。昭若灵心之答。天人无间。夷夏均休。申锡嗣贤。诞扬显册。具官某。生资岐嶷。性禀温恭。具依日月之光。密拱干坤之施。服谦有裕。率履无违。承训中宸。克懋禔身之美。疏恩外阃。荐膺受祉之荣。兹获考于严禋。宜与蒙于景贶。载加井赋。并衍真封。以隆父子之亲。用笃邦家之庆。于戏。三神孚祐。敏如影响之随。万福来宁。燕及本支之茂。往祗明命。其体眷怀。可。 


      　　皇子某加恩制同上 

      　　门下。朕顺考前彝。肇新重屋。克禋克祀。式昭报本之心。不显不承。庸展奉先之孝。天休滋至。帝命不违。肆敷锡于神厘。用褒崇于贤嗣。具官某。凭晖霄极。席庆仙源。端重出于生资。温文由于夙就。元戎十乘。蚤分将钺之雄。命服九章。更侈公圭之宠。兹严盛礼。宜被渥恩。载衍邑租。益增井赋。以协邦家之喜。以彰屏翰之良。于戏。惠我无疆。既尽吉蠲之飨。降尔遐福。其开蕃衍之祥。勉服训言。茂绥寿嘏。可。 


      　　皇子＜木咢＞加恩制同上 

      　　门下。朕绍闻德言。面稽天若。揆季辛之谷旦。修大享于合宫。惠我无疆。既灵承于福禄。俾尔多益。用敷锡于臣民。褒厥嗣贤。扬于涣号。具官某。分辉宝萼。钟秀仙源。温恭本乎性成。信厚由于自得。隆师亲友。蚤知义理之方。开国承家。克谨诗书之戒。兹聿称于盛礼。宜丕衍于厖禧。陪以井封。畴其干食。式昭惠术。庸示恩华。于戏。孝弟通神。实获维天之祐。子孙逢吉。永同申命之休。尚慎尔猷。以祗予训。可。 


      　　皇子楃加恩制同上 

      　　门下。朕绍遵先烈。肃举明禋。载稽六艺之文。首定九筵之制。我将我享。允尽于孝思。来燕来宁。恭承于纯嘏。庆均裔嗣。猷告臣工。具官某。端厚生知。温仁自得。卓尔不群之度。挺然好善之诚。宠以命圭。秩等贰公之贵。授之齐钺。威专大镇之雄。属盛礼之迄成。裒徽章而具举。载畴多邑。申衍真租。有孚邦国之光。克叶神灵之贶。于戏。既昭假尔。虽福禄之攸同。于时保之。尚子孙之勿替。往膺恩渥。益燕寿祺。可。 


      　　皇子梴加恩制同上 

      　　门下。朕祗遹先猷。肇称古礼。即九筵而昭事。极四表以和来。是享是宜。克达馨香之荐。以妥以侑。具多戬谷之绥。迺眷嗣贤。肆扬廷号。具官某。挺材俊秀。抱德温纯。敏惠夙成。方总髦而栉弁。宠光荐至。爰胙土以疏封。不烦师傅之勤。自笃诗书之训。逮已竣于毖祀。宜均锡于殊恩。衍以户租。陪之井食。用作尔祉。以承天休。于戏。御于家邦。克宁神而示孝。申以福禄。期与国以同荣。益迪令仪。往膺宠渥。可。 


      　　皇子楧加恩制同上 

      　　门下。朕致孝以奉先。考经而制礼。乃即颁常布政之所。聿修严父配天之仪。来假祁祁。既极欢心之助。至止肃肃。宜均嘉贶之敷。诞播治朝。载褒贤嗣。具官某。挺姿凝粹。禀德温恭。宸极承颜。斯喜胜衣之拜。天庭辑瑞。早疏胙土之恩。发闻有光。检身无怠。属我将之竣事。爰大赉以因亲。衍兹干食之封。并以邑田之赋。时于尔祉。匪曰予私。于戏。迄用有成。昭千龄之盛举。并受其福。与万国以同休。往慎厥猷。益祗朕命。可。 


      　　皇第二十六子椅特授检校少保定国军节度使嘉国公食邑食实封制政和八年八月二十三日 

      　　门下。亲其亲而爱物。圣王知当务之先。幼吾幼以及人。天下格时雍之易。朕荷上穹之右序。锡景祚之蕃昌。则百斯男。茂本支于奕世。大启尔宇。崇屏翰于多方。肆扬显綍之恩。用亶外朝之听。皇第二十六子椅。庆承玉府。粹毓珠潢。乃寝乃兴。蚤发梦熊之吉。克岐克嶷。密符带韣之祥。赋覃訏载路之声。拥敦厚攸宜之福。大圭不瑑。质全天地之自然。黄钟为宫。气得阴阳之至正。涓日将成于左鬌。制名喜见于西阶。肇朌受祉之荣。式协相攸之乐。牙璋治守。统冯翊之雄藩。金路建公。胙峨眉之名壤。驭贵兼隆于亚保。畴租仍赋于爰田。强万年磐石之宗。壮百辟维城之势。于戏。根仁义之性。必因其材而笃焉。教诗礼之文。可以有志于学矣。以辅成于德器。用保固于寿祺。可。 


      　　皇子楷移两镇加恩制政和八年闰九月十八日就外邸 

      　　门下。王者之笃于亲。爱莫隆于父子。圣人之谨于礼。治尤始于家邦。朕若古以御今。繇近而举远。既受帝祉。夙申蕃衍之休。于棐民彝。丕协荣怀之庆。眷言次嗣。允谓贤王。聿从就邸之安。肆有告廷之宠。皇子、太傅、武宁保平军节度使、徐州牧、兼陕州牧、提举皇城司、食邑一万二千七百户、食实封四千户、嘉王楷。英姿玉裕。隽望川流。器函闳达之规。性亶纯明之度。造道自得。既左右以逢原。经德不回。亦周旋而中礼。殖学贯三才之奥。摛辞搴六艺之华。顷偕射策之儒。入奉临轩之问。条万言之对。挥笔阵以当千。发内经之微。收贤科而第一。既揭桂林之冠。又刊璧海之传。孝恭愈懋于承颜。勤毖尤严于卫上。饬天门而共法驾。整周列以无哗。比夕柝以扈宸闱。均递宿而匪懈。偶属宫城之迩。弗虔木铎之脩。董护有方。遇事可观于筹略。谁何唯谨。防微备罄于忠劳。兹邻七雉之隅。肇构百男之第。洊披封奏。祈即攸居。爰俯徇于忱诚。用载加于徽数。赐尔旂鸾黼黻。更两镇之成师。锡之山川土田。启东藩之全国。峻兼外牧。并衍真租。以绥誉处之崇。以侈本支之茂。于戏。上丁辨而民志定。式昭名分之公。形势强则王室安。益赖磐维之固。仰祗慈眷。永介寿祺。可。 


      　　皇子枢特授太保保平武宁军节度使进封肃王加食邑食实封制重和二年正月五日同上 

      　　门下。成周同姓之封。盖并列于八百国。西汉诸子之食。或多至于七十城。朕夙承穹昊之休。申锡嗣贤之茂。天秩有礼。俾序爵以造朝。我图尔居。肆涓辰而授第。诞扬休命。敷告庶工。皇子、检校太保、集庆军节度使、开府仪同三司、建安郡王、食邑八千一百户、食实封二千六百户枢。性禀纯明。韵全钟律。聚阴阳之秀。气兼四序之和。参象纬之华。躬袭五潢之润。内极承颜之肃。外专就傅之勤。脩进及时。有春诵夏弦之乐。动容中礼。惟前言往行之师。顷亲即于广廷。既备加于显服。念御家邦者莫先名分之辨。矧为臣子者必严表着之仪。是用配兹出合之旧章。处以环宫之新邸。备真王之典册。启西土之畿疆。六师之整我戎。特峻双旄之建。三槐之面公位。聿先百辟之趋。仍拓爰田。并丰圭赋。于戏。多男而授之职。于昭蕃衍之祥。若德以裕乃身。斯共荣怀之庆。勉祗猷训。益介寿祺。可。 


      　　皇子杞特授太保护国武昌军节度使进封景王加食邑食实封制重和二年正月五日同上 

      　　门下。思齐则百斯男。锡羡侈家邦之庆。典命以九为节。出封严车服之仪。朕席宝祚之寖昌。有天材之夙就。大启尔宇。俾班位着之崇。爰契我龟。遂即宅章之吉。载朌显册。丕告治廷。皇子、检校太保、山南东道节度使、开府仪同三司、文安郡王、食邑八千一百户、食实封二千六百户杞。聪智少成。温仁日茂。资纯干之始。聿申太极之休。翼大辰之明。并焕后星之次。自顷从于外傅。嘉克敏于厥脩。学礼闻诗。富卓尔不群之识。隆师亲友。得信而好古之方。将全六艺之能。既谨三加之戒。然以国观国。则内外之治必正。而在朝言朝。则上下之分惟严。肆开列邸之居。用壮维城之势。胙之乐土。表以真王。保职之位上公。应泰阶六符之象。师律之颛两镇。备元戎十乘之容。并衍户租。式昭徽数。于戏。受祉施于孙子。兹惟帝眷之承。稽古建尔国家。其永宗强之赖。尚隆燕誉。益袭多祥。可。 


      　　皇第二十七子栋特授检校少保雄武军节度使温国公食邑食实封制重和二年正月二十六日 

      　　门下。圣人之因者本。特隆天性之恩。君子之笃于亲。用谨民仁之教。眷予爱嗣。礼命初封。诞扬赞册之文。孚告治朝之听。皇第二十七子栋。发祥帝武。擢秀天枝。金声条理而成纯。玉质孚尹而不琢。列后星之属。秉干象以凭晖。佩斯芾之华。俨身章之称德。吉履先见。幼仪夙成。自然众美之从。属兹三月之末。涓日剪鬌。始祗见于君亲。立阼命名。爰钦承于宰史。肆申驭贵之义。亦宏立爱之规。序爵上公。建邦乐土。高牙作镇。授节制于元戎。左棘班朝。联宠荣于亚保。辕田有衍。圭赋畴加。于戏。百福子孙之宜。实天申右。万年祚嗣之锡。惟时太平。其益务于敏脩。以永绥于寿嘏。可。 


      　　皇子楷特授剑南西川镇南军节度使成都牧兼洪州牧依前太傅兼神霄玉清万寿宫使提举皇城等司郓王加食邑食实封制宣和元年 十二月十六日冬祀 

      　　门下。三光开太微之庭。兹重邃严之秘。千列谨周庐之卫。允资总护之勤。迺眷贤王。久司禁掖。懋忠嘉而率职。罄诚爱以奉君。肆纪殊庸。式孚大号。皇子、太傅、荆南宁江军节度使、江陵牧、兼夔州牧、兼神霄玉清万寿宫使、提举皇城等司、郓王、食邑一万四千七百户、食实封四千六百户楷。二仪毓粹。四序禀和。学造渊深。贯群经而自得。文摛赡丽。该众体以兼全。裕然孝友之风。允矣恪恭之美。环隅授邸。宠先棣萼之荣。胪唱标名。显冠枫庭之秀。自董宫城之政。益崇宸极之尊。虑每及于未然。事必形于有备。重轩载肃。克宁莞簟之安。交戟无哗。爰整爪牙之利。属就郊而蒇事。乃前跸以启行。梐枑再重。绥我精禋之荐。圆坛八陛。格兹肸蚃之临。赖享上之诚心。秩事天之元祀。兴念宣劳之笃。聿臻计治之期。用诞举于徽章。以茂扬于丕绩。拥旄专阃。荣更两镇之权。分土得民。并领三州之牧。陪敦多赋。加衍真租。势增屏翰之雄。庆羡邦家之大。于昭物采。申示眷怀。于戏。虞舜之亮天工。典记陟明之赏。成周之安王室。传称夹辅之勋。往励前修。以祗予训。可。 


      　　皇弟俣依前太傅永兴成德军节度使雍州牧兼真定牧燕王加恩制同上 

      　　门下。朕遵列圣之丕彝。答上穹之景贶。于穆清庙。有严祼献之将。爰熙紫坛。载谨燎薰之报。眷言介弟。克相盛仪。方旷泽之时敷。岂褒章之敢后。式扬赞册。丕告治朝。具官某。德粹而量闳。身端而行饬。亹亹迪中和之度。绳绳惇信厚之风。壮邦家之基。有韡棣华之萼。胙山川之宇。爰分桐叶之圭。帅旄兼两镇之雄。公衮位三阶之竣。六蜚肆祀。聿陪清跸之行。百味荐嘉。式侑庆觞之奉。迄兹馂惠。宜首畴庸。申加采邑之多。兼衍圭腴之厚。于戏。因心则友。均庆赖于天伦。式礼莫愆。共嘉承于帝祉。往祗予训。茂对王休。可。 


      　　皇弟偲依前太傅凤翔山南西道节度使凤翔牧兼兴元牧越王加恩制同上 

      　　门下。朕承景至之休辰。款国阳之吉壤。觚坛八陛。既严类帝之诚。端阙五门。更厚锡民之泽。惟予同气。克相盛容。宜因拜贶之初。特渥旌劳之宠。载涓谷旦。诞告明廷。具官某。气裕而识融。体庄而志正。简重出性资之茂。温恭循礼则之严。昭誉处之休。雅有间平之度。壮本支之势。蚤分鲁卫之封。威兼重牧之翰藩。位列上公之鼎铉。莫远具尔。陪祗载于庙坛。挹彼注兹。预参升于爵斝。用褒嘉德。首畀厖禧。申陪井赋之丰。并诏租腴之益。于戏。脤膰以亲兄弟。不愆于仪。孝悌之通神明。并受其福。永绥多祜。祗若训言。可。 


      　　皇子楷依前太傅荆南宁江军节度使荆州牧兼夔州牧郓王加恩制同上 

      　　门下。备万物以告神明。式达成功之美。亲九族而致禋祀。聿昭申命之休。朕荷帝降康。宅师用乂。乃顺初阳之候。恭修大报之仪。天人和同。焕若神光之烛。月星明概。肃然象物之臻。眷予次嗣之贤。宜首庆条之举。亶孚昭号。具谂明伦。皇子、太傅、荆南宁江军节度、江陵牧、兼夔州牧、兼神霄玉清万寿宫使、提举皇城司、郓王楷。瓌韵天成。英猷日裕。德备四端之粹。学穷六籍之微。禁闼提纲。忠罄君亲之奉。天庭射策。名魁俊造之科。山川开焘社之封。衮舄位经邦之傅。属展紫垓之飨。实前清跸之行。严梐枑之再重。各司其局。肃勾陈之力卫。有闻无声。兹并格于神厘。肆大均于祭泽。爰田衍厚。圭食增腴。于戏。蒙嘉气而获丰年。既对宴娱之贶。绥眉寿而届繁祉。用同右序之荣。往昭宠光。益崇誉处。可加食邑一千户。食实封三百户。 


      　　皇子枢加恩制冬祀 

      　　门下。合宫祼鬯。义盖本于宁神。嘉畤燔柴。礼尤严于类帝。朕绍膺宝历。祗遹燕谋。永惟孚佑之纯。敢怠迎长之报。精意以享。荐明德之馨香。厘事脩成。霈鸿恩之汪濊。乃眷裔贤之懿。克昭相祀之诚。宜锡涣章。用孚群辟。皇子、太保、保平武宁军节度使、肃王枢。风猷凝远。德履温庄。霄极储精。秀禀璇源之润。环宫开邸。庆联棣萼之辉。羽仪耸鸣玉之班。旌纛极建牙之宠。载饬奉璋之度。肃陪奠璧之祠。方拜胙以均禧。肆彻圭而衍赋。是为异数。允答殊庸。于戏。得四表之欢心。既迪降康之吉。仆万年之景命。更隆受祉之休。茂对恩徽。益祗猷训。可加食邑一千户。食实封二百户。 


      　　皇子杞依前太保两镇景王加恩制同上冬祀 

      　　门下。圣无先于能飨帝。礼莫重于大报天。爰因三岁之常。仍顺一阳之复。展采错事。聿昭拜贶之休。敛福锡民。斯洽馂神之泽。眷言贤嗣。寔讲上仪。肆端筴以涓辰。用扬庭而孚号。皇子、太保、护国武昌军节度使、景王杞。挺姿凝秀。蕴识纯明。遵百行之源。迪良知而日裕。袭六艺之润。济惠问以川流。雝雝鸣玉之容。奕奕环宫之第。大启尔宇。峻典册于真王。言观其旂。盛威仪于两镇。属受厘于元祀。迺锡命于多男。载畴井赋之丰。更衍畬租之厚。于戏。一人有庆。其来远迩之欢。百禄是遒。燕及本支之茂。往祗涣渥。永对荣怀。可加食邑一千户。食实封二百户。 




      ●宋大诏令集卷第三十四 

      　　亲王九 

      　　进拜九 

      　　皇子构依前检校太保镇海军节度使开府仪同三司广平郡王加恩制宣和元年冬祀 

      　　门下。朕绍膺景历。夤保丕图。帝命不违。夙荷博临之鉴。天休滋至。敢忘昭报之恩。圭景迎长。款国阳而肆祀。灵心允答。推惠术以时敷。眷惟胄嗣之贤。爰锡宠褒之典。具官某。金峰绚采。琼干凝晖。纯明敦就傅之勤。恭恪厚承颜之爱。建骍旄之节。开四履于王封。曳绣黼之裳。联二阶于宰路。兹讫禋柴之飨。胥同胙俎之朌。乃涣廷缗。载加井赋。爰协周邦之庆。式遵成宪之常。于戏。惟典神天。既懋至诚之感。以贻孙子。用均蕃祉之蒙。尚迪令猷。永绥寿嘏。可。 


      　　皇子植依前检校太保定武军节度使某国公加恩制 

      　　门下。朕率吁众髦。恭修元祀。祼鬯清庙。神既享于克诚。扬烟紫坛。天惟亲其有德。明厘允答。景命增隆。式均祭泽之休。爰锡嗣贤之庆。诞扬涣册。丕告治朝。具官某。聚秀堪舆。流光象纬。趋宸闱而承训。即傅学以陈经。开国承家。蚤赐公圭之宠。制军诘禁。久专将钺之威。会成肆祀之容。茂举加田之律。并陪多户。具协彝章。于戏。无疆惟休。既迪家邦之御。有室大竞。胥同茀禄之康。往服训言。益绥庆誉。可。 


      　　皇子□依前检校太保镇江军节度使徐国公加恩制同上 

      　　门下。朕绍基泰定。抚运炽昌。时和岁丰。肇自孚休之贶。礼制乐作。诞严肆祀之容。候至景于土圭。将忱诚于瑄玉。四海以职而助祭。上帝垂恩而庆成。兹大赉于嗣贤。用亶孚于猷告。具官某。璠玙挺粹。钟律参和。温其博雅之资。卓尔纯明之识。槖兜戟纛。壮威重于师干。黼旂鸾车。峻宠光于公社。属阳垓之毕飨。诏勋府以均厘。增畀腴租。式隆徽典。于戏。天自民听。惟一德之是亲。父为子纲。宜百祥之并受。祗膺涣渥。永对荣晖。可。 


      　　皇子榛依前检校太保建雄军节度使福国公加恩制同上 

      　　门下。朕夙将圭币。祗款庙坛。明德惟馨。匪九州之美味。精意以飨。兼四表之欢心。阳候晏温。礼容饬备。既洽来宁之庆。聿伸昭受之休。肆有明纶。孚于众听。具官某。五行聚粹。四气凝和。密承璇极之辉。夙佩紫庭之训。金路封国。首疏公社之荣。牙璋制军。兼峻将坛之宠。属灵承于毖祀。肆商赉于丰章。衍食加田。隆恩示眷。于戏。既多受祉。罙深昭假之思。则百斯男。其共荣怀之对。往钦训指。益燕寿祺。可。 


      　　皇子楗依前检校少保感德军节度使韩国公加恩制 

      　　门下。朕历天元之吉。绳祖武之常。款清庙以告虔。即嘉坛而拜贶。尧禋克祀。聿昭明德之馨。载旸载阴。于显高灵之下。盛仪休毕。惠术周施。眷予有子之贤。赉尔扬庭之号。具官某。性资超警。仪度秀华。授职宸闱。庆协尧封之颂。相攸公组。宠开韩奕之邦。兹获蒇于明禋。肆大推于徽典。载因旧赋。特衍新畬。以惇慈爱之怀。以广函蒙之祉。于戏。报以介福。方申锡于无疆。燕及自天。宜克昌于厥后。往膺恩渥。永届寿祺。可。 


      　　皇子樾依前检校少保平海军节度使瀛国公加恩制同上 

      　　门下。朕荐习康年。恭修美报。奉丰盛于太庙。荐嘉璧于中坛。孝奏天仪。具获明灵之贶。云行雨施。用均旷荡之恩。乃眷嗣贤。宜均庆泽。兹诞扬于显命。以率吁于庶工。具官某。钟秀九宸。流光列宿。温良自得。全玉质之允孚。高亮夙闻。贯金声之条理。蚤分茅于国社。仍授钺于将坛。属阳燎之告成。肆疏荣而馂惠。载加干食。并协邦彝。于戏。衷正斋明。既格天心之享。蕃衍盛大。式隆帝祉之施。益迪令仪。永绥吉禄。可。 


      　　皇子栩特授太保荆南清海军节度使进封济王加食邑食实封制宣和三年就邸 

      　　门下。天祐下民而作之君。载祚本支之锡。圣多男子而授之职。式隆屏翰之强。朕膺端命于璇穹。袭鸿休于宝绪。眷时贤胄。将造昕朝。永建乃家。甫就宅章之庆。大启尔宇。庸昭名宠之崇。诞告群工。丕扬显册。皇子、检校太保、彰武军节度使、开府仪同三司、安康郡王、食邑九千四百户、食实封三千户栩。珠潢毓润。景纬储英。韵函钟律之和。质挺圭璋之粹。承颜问寝。懋德参于闺闱。学礼闻诗。乐善端于外傅。翼翼进修之敏。温温践履之纯。筮日戒宾。已迪情文之备。设仪辨位。行观表着之趋。肆考国章。肇迁帝室。爰居爰处。环宫开汉邸之严。于藩于宣。赐履侈周室之茂。是用画圻奥壤。锡爵真王。联衮绣于三槐。植旌旄于两镇。陪敦井赋。并示恩徽。于戏。无疆惟休。若古有训。方钦承于嘉惠。宜允迪于大猷。罔俾前人擅河间东平之誉。以克永世壮维城磐石之安。尚对邦祺。益绥帝祉。可。 


      　　皇子模特授依前检校太保淮南节度使开府仪同三司进封乐安郡王加食邑食实封制宣和三年正月二十二日 

      　　门下。受帝祉而施于孙子。遹彰世祚之休。承天序以建尔国家。式巩宗强之势。朕绍膺昌历。衍锡多男。眷言嗣德之英。诞举徽章之渥。择刚斯吉。涣号惟孚。皇子、检校太保、武胜军节度使、镇国公、食邑六千四百户、食实封二千户模。擢秀天支。凭晖霄极。玙璠作器。粹然德宇之纯。韶濩谐声。蔚若才华之誉。粤自胜衣之始。聿敦就傅之方。诹律稽经。得师友渊源之妙。守仁行义。本圣王统类之崇。儒雅不群。威仪有恪。久倚将坛之拜。尚稽王社之封。属佥议之载扬。考彝章而懋宠。台符炳象。仪揆席以参华。规工奠方。胙名邦而锡命。易旄巨镇。衍食真封。岂惟表功德以褒亲贤。实亦崇本支而隆屏翰。于戏。周官以五等班爵。尤高建德之图。汉制以列城受封。庸谨为藩之戒。维克绥于寿恺。用褒对于荣怀。可。 


      　　皇第二十九子桐特授检校少保保庆军节度使仪国公食邑食实封制宣和三年十一月二十日百啐授官 

      　　门下。奉天道以建邦。式广宗强之势。受帝祉而施子。载昭眷命之隆。朕寅御安平。丕膺锡羡。多男授职。顺稽立爱之经。同姓褒功。肇启分封之等。协诹谷旦。诞举徽章。皇第二十九子桐。毓粹珠潢。储精景纬。熊占四梦。蚤符带韣之祈。门设左弧。允兆献穜之祚。性蕴聪文之禀。器凝岐嶷之资。玉润金纯。备着堪舆之秀。兰芳芝茂。交辉华萼之荣。甫十旬剪鬌之期。谨外寝制名之义。礼彰物采。国盛典容。辅以亲贤。周享卜年之历。尊其子弟。汉宁磐石之宗。是用规乐土以苴茅。析桓圭而诏爵。衮衣赤舄。视亚保之班联。骍节淑旂。专中军之阃制。肆开井邑。并侈真租。岂惟□□道之恩。盖以正朝廷之体。于戏。成人有德。罔不在厥初生。求福不回。庶几以永终誉。益绥寿恺。祗服宠光。可。 


      　　皇子构特授太保加两镇进封康王加食邑食实封制出合宣和三年十二月二十二日 

      　　门下。周封同姓以惇贤。式享本根之固。汉尊二等而立爵。载图磐石之安。朕隆绍庆基。诞膺骏命。永锡祚嗣。聿开帝室之荣。对扬王休。申畀国章之宠。丕昭显册。亶告群工。皇子、检校太保、镇海军节度使、开府仪同三司、广平郡王、食邑九千四百户、食实封三千户构。日干分晖。珠潢疏润。斯干协吉。茂嶷嶷之奇姿。典命□仪。称煌煌之华芾。聪达蕴自然之质。温文成不习之能。诗礼雅言。允迪圣门之训。尧舜正道。率循严傅之规。□□冠以重嘉。宜遵年而出合。班趋方玉。行瞻极以来朝。□□旅楹。即环宫而列邸。载侈褒嘉之数。益彰信厚之风。胙南土之山川。佩真王之印绶。面槐辨位。联保职于三公。先乘启行。总戎麾于两镇。并畴圭赋。增涣渥恩。于戏。建国以朝诸侯。义重本支之盛。述职以朝天子。势资藩翰之良。其祗服于朕辞。以永绥于尔祉。可特授太保、遂安庆源节度、进封康王、加食邑一千户、食实封三百户。 


      　　除皇子模特授太保加两镇封祁王加恩制同上 

      　　门下。昭令德以示子孙。爰迪御、邦之始。蕃王室以和兄弟。势隆立屏之强。朕膺眷命于丛霄。绵丕图于鸿绪。既受帝祉。庆流嗣类之昌。永建乃家。荣启宅居之吉。涓刚惟穆。涣号具孚。皇子、检校太保、淮南节度使、开府仪同三司、乐安郡王、食邑七千五百户、食实封二千三百户模。智敏性全。端庄夙就。玉润禀粹温之美。金声钟条达之和。曳彩彤闱。承咫颜而侍膳。敷经儒席。究六籍以多闻。懋遵幼学之仪。超进成人之度。筮宾重冠。既喻志以孚名。居邸造朝。斯明伦而辨等。参循旧贯。酌用新规。有来雝雝。将谨大昕之着。于时处处。聿宁广宇之华。析北国之奥区。崇王封之真拜。台符焕象。陟公保论道之司。将阃雄军。兼连帅整戎之略。拓其邑赋。衍以户租。于戏。思齐则百斯男。侈闳休于大序。湛露在宗载考。昭异数于戚藩。恪慎远猷。底绥燕誉。可特授太保、武胜兴宁军节度使、进封祁王、加食邑一千户、食实封三百户。 


      　　皇子植特授依前检校太保安远军节度使开府仪同三司进封信都郡王加食邑食实封制宣和四年二月十二日冠礼 

      　　门下。锡山川而命国。周家资夹辅之勋。择郡邑以启藩。汉制重疏封之典。眷言裔嗣。行讲冠仪。建旐设旄。已席将坛之拜。加地进律。宜膺王社之荣。敷告治朝。诞扬显册。皇子、检校太保、定武军节度使、吴国公、食邑六千五百户、食实封二千户植。分辉紫极。毓秀璇源。性淑行均。粹矣圭璋之质。内和外顺。灿然黼黻之文。才誉日新。进修时敏。粤自制名之始。已朌锡壤之恩。居宠益谦。雅合诗书之训。承颜匪懈。率循忠孝之规。朕绍宝运之寖昌。嘉天材之夙就。以德诏爵。叙升九命之仪。立爱惟亲。用协多男之庆。将谨三加之戒。畴咨众议之谐。胙北道之名城。衍爰田之多赋。鸾旂有淑。授师易阃寄之权。蝉冕增华。开府视台符之峻。丕昭异数。式示慈怀。于戏。父子主恩。庸厚明伦之教。亲贤并建。益隆永世之安。祗服宠光。茂膺寿嘏。可。 


      　　皇第三十子柄授官制宣和四年五月十日 

      　　门下。王假有家。立爱厚民风之睦。天被尔禄。多男符命祚之昌。眷言嗣德之贤。增衍宸闱之庆。爰稽旧典。诞启初封。旅绅韠以告猷。涣丝纶而叙爵。皇第三十子柄。英材挺秀。妙质凝和。纯懿禀于天资。岐嶷成于日就。良玉匪琢。夙彰润美之文。朱芾斯皇。雅合柔嘉之则。将及胜衣之拜。甫临剪鬌之辰。考戴礼之言。制令名而称德。参汉庭之奏。择吉日以具仪。宠贲徽章。允谐佥议。析公圭而合秩。位左棘以联华。推毂授师。建汝南之旄钺。分茅胙土。彻昌国之山川。食衍真腴。邑陪多赋。式示眷怀之渥。丕昭物采之隆。于戏。八统驭民。兼迪亲贤之义。五仪辨等。荣超侯伯之崇。载强百世之本支。益固万邦之屏翰。永绥寿祉。茂对恩光。可特授检校少保、淮康军节度使。昌国公、食邑三千户、食实封一千户。 


      　　皇子楷特授河东宁海军节度使加恩制宣和四年郊恩 

      　　门下。圣人多男授职。莫先卫翊之勤。明王立政惟人。可后褒崇之劝。眷言次嗣。久总宸居。肆颁申命之隆。式厚念功之宠。爰诹谷旦。诞告公朝。皇子、太傅、剑南西川镇南节度使、成都牧、兼洪州牧、兼神霄玉清万寿宫使、提举皇城等司、郓王、食邑一万五千七百户、食实封四千九百户楷。毓粹元精。禀神骏岳。质蕴璠玙之美。气融钟吕之和。学先王之言。博极简编之奥。策当世之务。连魁俊造之英。问望日孚。忠嘉弥劭。首锡环隅之第。蚤膺锡壤之封。自纲七雄之司。益邃九重之所。螭阶宁谧。虎旅肃齐。令遵守柝之时。仪整表门之列。庭严警跸。寔资翼翼之谋。班耸搢绅。咸善雝雝之度。兹毕阳陔之荐。克清鸾辂之趋。祀典迄成。事劳逾显。稽汉室周庐之比。有光千列之容。循虞帝考绩之规。亶协三载之制。宜疏信赏。以穆师言。十乘启行。更将旄于两镇。八命作牧。峻州绂于三麾。增衍爰田。陪敦真食。以示畴庸之渥。并昭因任之荣。于戏。父子主恩。斯永祈于百世。君臣有道。期垂宪于万邦。益迈远猷。往绥异数。可。 


      　　皇子植特授太保宁江靖康军节度使进封莘王加食邑食实封制宣和四年十二月十七日就外邸 

      　　门下。周封同姓。表金路以示仪。唐宠诸王。附宫城而建第。眷予贤胄。将造昕朝。进升位序之华。荣启宅居之庆。丕扬典册。敷告韠绅。皇子、检校太保、安远军节度使、开府仪同三司、信都郡王、食邑八千五百户、食实封一千六百户植。德量纯和。文材英敏。宸庭接武。学勤诗礼之闻。棣萼联辉。行着友恭之美。进脩无爽。闻望兼隆。粤自幼龄。荐承显渥。剖符受瑞。爵超五等之崇。涓日筮宾。礼毕三加之戒。弥谨禔身之度。率循就傅之规。朕方正家道以御邦。揆民彝而立教。念恩自贵始。莫踰父子之亲。而国以宗强。用侈本支之茂。敞旅楹而授邸。相舆地以按图。命以真王。胙之乐土。桓圭鷩冕。正保职于三槐。画戟鸾旌。备军容于两镇。申陪邑采。并衍户租。益彰眷礼之殊。亶协师虞之穆。于戏。加地进律。式昭名器之公。脩身践言。勉蹈圣人之训。永绥寿嘏。茂对宠光。可。 


      　　皇子□特授依前检校太保镇南军节度使开府仪同三司进封高平郡王加食邑食实封宣和五年二月十三日冠礼 

      　　门下。周道尚亲。因朝觐会同。而正九仪之叙。戴礼重冠。以孝悌忠顺。而迪四行之全。眷言胄嗣之良。夙茂宸闱之庆。公圭颁瑞。旧膺锡壤之荣。路寝戒宾。将训成人之庆。特敷涣号。肇启真封。揆以刚辰。告于列位。皇子、检校太保、镇江军节度使、徐国公、食邑七千二百户、食实封二千二百户□。性资颖悟。德宇闳深。秀钟海岳之英。质挺璠玙之粹。淑身慎行。蹈圣贤矩范之修。阅礼敦诗。得师友渊源之妙。彤庭曳彩。棣萼承辉。每勤子职之恭。弥厚天伦之爱。行备加于显服。用考协于彝章。仍左棘之华资。胙高平之乐土。元玉组绶。视秩礼于上公。斋钺鸾旂。易藩垣于巨镇。陪敦井赋。并衍干租。益强磐石之宗。增固维城之业。于戏。既醉咏太平之美。庆延祚裔之昌。假乐嘉祐命之纯。福畀子孙之盛。钦承宠渥。永介寿祺。可。 


      　　皇子朴特授依前检校太保静难军节度使开府仪同三司进华原郡王加食邑食实封制冠礼 

      　　门下。崇藩辅以守邦。礼重亲贤之建。厚人伦而立教。恩先父子之隆。眷言天属之英。久袭义方之训。七命赐国。已膺受祉之封。三加弥尊。行讲筮宾之戒。特朌褒律。敷告治廷。皇子、检校太保、镇洮军节度使、雍国公、食邑七千二百户、食实封二百户朴。迪己端庄。禀资纯懿。参后星而拱极。列霄府以凭晖。爰自幼龄。荐膺显渥。问安侍膳。尤嘉忠孝之兼全。钦业乐群。不以贵骄而自懈。致恭有恪。谨度弗渝。朕席景祚之寖昌。荷皇穹之锡羡。多男授职。势隆屏翰之强。喻志考名。宠贲服章之美。方涓辰而展事。用申命以疏荣。仍公保之崇资。启王封于名郡。台符应象。视上宰之官仪。并钺宣威。易元戎之节制。陪敦爰赋。并衍真腴。于戏。治国始于齐家。增侈本支之盛。诚身在于明善。勉循圣哲之规。允蹈训辞。益绥寿嘏。可。 


      　　皇第二十八子橞特授检校少保集庆军节度使英国公食邑食实封制宣和七年七月二十八日 

      　　门下。圣人多男而授职。聿膺帝祉之休。大君开国以承家。式壮宗城之寄。仰璇穹之锡羡。祚宝历以垂鸿。乃生裔嗣之贤。增衍宸闱之庆。肆朌显册。明告群工。皇第二十八子橞。德茂渊衷。器凝温裕。九华应运。玉灵挺秀于高辰。五纬储英。瑶萼联芳于东井。允矣神明之胄。粹然岐嶷之资。保祐自天。既兆熊罴之吉。封建厥福。盍图屏翰之强。属佥论之载扬。适嘉辰之甫暨。制名命义。授爵疏荣。朱芾绣裳。视班仪于亚保。神旗瑞节。壮徒御于中军。有开焘社之封。兼厚辙圭之赋。并昭异数。举叶彝章。朕承千载之休期。接九霄之冲鉴。载肃寅恭之度。诞扬正一之风。以赫厥灵。有相丕祚。兹茂对天之道。匪专立爱之私。于戏。佑下民而作君师。既丕厘于骏命。承帝明而保孙子。兹允辅于昌图。亶惟性禀之纯。宜永邦祺之锡。益绥寿嘏。共侈荣怀。可。 




      ●宋大诏令集卷第三十五 

      　　亲王十 

      　　就学 

      　　建资善堂诏大中祥符元年二月甲午 

      　　朕利建元子。肇开懿藩。将崇乐善之规。式务从师之教。眷惟丹禁。夙敞清都。就兹曲密之廷。以为弦诵之地。其元符观皇子就学新堂。宜以资善为名。命如京副使、入内押班周怀政为资善堂都监。入内杨怀宝为寿春王伴读。仍面戒不得于堂中戏笑。及陈玩弄之具。庶事由礼。使王亲近僚友。 


      　　优礼 

      　　晋王位宰相上诏开宝六年九月壬申 

      　　周之宗盟。异姓为后。此先王所以睦九族而和万邦也。晋王某。亲贤莫二。位望俱崇。方资夹辅之勋。俾先三事之列。自今宜位宰相上。 

      　　定接对泾王仪礼诏干兴元年二月 

      　　敕中书门下。王者展亲。本乎敦叙。圣人制礼。务在从宜。粤以眇躬。荷于先构。诚资贤戚之助。克壮隆平之基。惟叔父之英藩。允居尊属。阅前朝之故事。宜有褒崇。至于宗室诸亲。盘维近族。方佐隆于丕绪。当特厚于明恩。令中书门下别定朕接对皇叔泾王仪礼。及诸王亲。亦令别议优加恩命。故兹诏示。想宜知悉。 


      　　推恩冀王等诏绍圣二年十月戊寅 

      　　宣仁圣烈皇后保佑朕躬。功隆德厚。奄弃天下之养。已过大祥。追慕罔极。莫知报称。冀王、冀国大长公主、魏王子孙。宜加恩数。庶伸孝思之诚。以称朕意。 

      　　褒录益王子孙御笔手诏政和六年五月二十四日 

      　　比阅国史。见故益王頵与神考情义甚笃。在元丰末。忠言正论。力排异意。功在社稷。今其子孙。与追奉之仪。未曾褒显。非所以示劝。可检会故实。取旨褒录。 

      　　定王嘉王侍讲沈锡等乞降见王侍王礼仪御笔大观二年二月六日 

      　　检会祥符故事。记室翊善见诸王拜。真宗皇帝特以张士逊为王友。拜。王答拜。以示宾礼。令读讲辅翊之官。职在训导。亦王之友傅也。可如王友例。令王答拜。 

      　　出合外邸 

      　　答岐王颢嘉王頵乞赐外居诏熙宁七年二月庚午 

      　　卿以介弟之亲。日奉朝请。筑邸于内。时维便安。而愿同宗藩。出徙外第。朕上承先帝。顺事两宫。顾岂以子舍之嫌。而有间天伦之庆。往绥汝止。深体朕怀。所乞宜不允。 


      　　答扬王颢荆王頵请居外第未允诏元祐元年三月癸酉 

      　　惟王。国之尊属。德重位隆。被遇先朝。友爱特厚。晦朔时序。入侍宝慈。居近禁严。以便朝谒。亲亲天性。理自当然。奚为剡章。愿迁外邸。惇叙宗戚。国有典常。列第环宫。开元故事。侧门通禁。祖宗旧章。姑体眷怀。少安无亟。所请宜未允。 


      　　大宁郡王遂宁郡王出合诏绍圣二年十月癸酉 

      　　朕嗣有令绪。获承至尊。惟先帝休德。施及后世博矣。共赖燕谋之锡。实蕃同气之亲。顷在妙龄。已就外学。属柄臣之佥议。援今昔以有言。以谓年逾奉朝。礼当出合。庶明班爵之义。以固磐石之宗。朕稽协祖宗之猷。深怀手足之爱。因心广孝。曷谕至情。以义称恩。姑循故事。大宁郡王佖、遂宁郡王佶、宜依所请。仍令有司修完东宫。俟来春出合。 


      　　皇弟俣似出合诏元符元年二月壬辰 

      　　朕嗣守列圣遗绪。获承至尊休德。夙夜兢兢。常畏不逮。永惟先帝孙谋之锡。所以诒燕者甚厚。故我同生。咸克向学。率履不越。立志惟勤。属弼臣建言。援据故实。以谓年逮出合。礼当奉朝。朕眷兄弟之亲。笃手足之爱。隆恩睦族。寔至意之所存。约礼称情。亦旧典之时式。其涓谷旦。出寓东宫。勉从申谕之勤。尚体顾绥之厚。咸宁郡王俣。普宁郡王似。于三月下旬内。选日出合。权就东宫。所有佖等见住位。令提举在内修造。所依先定图子。计会滕那擗截。仍疾速施行。故兹诏示。想宜悉知。 


      　　皇弟佖佶请外居未允诏 

      　　天属之亲。莫如兄弟。敦叙之礼。厥有旧章。营建邸宫。姑循故事。忽览章奏。欲即外迁。亲兹同生。其室则迩。遽远朝夕。岂胜此情。尚体眷怀。往安无亟。所请宜不允。 


      　　皇弟俣乞外居不允诏元符二年正月辛亥三表乃从 

      　　朕惟惇序之仁。莫先兄弟。虽外建于王邸。姑内处于宫隅。愿言可怀。其室则迩。我思不远。实慰朕心。遽形封章。乃欲外徙。诗不云乎。尔之远矣。民胥然矣。王其安之。无重有请。所请宜不允。 


      　　皇弟偲上表乞出合不允诏元符二年正月壬子 

      　　朕惟同气之亲。爱之而欲其贵。戚之而不使疎。内奉燕朝。密居中禁。庶几朝夕。以慰友怀。遽欲造廷。自请出合。式相好矣。而有遐心。诗不云乎。戚戚兄弟。莫远具尔。王其安止。毋重有言。所请宜不允。 


      　　答定王偲乞迁外第不允诏元符三年六月壬辰 

      　　省所上奏。华构新崇。甫罢庶工之役。丹诚上列。敢辞中禁之居。冀徇彝章。获迁宗邸。事具悉。王、国之懿亲。朕之同气。留居中禁之近。欲便内朝之趍。备言燕私。以永朝夕。忽览来奏。遽祈外迁。列第相望。祗循故事。出居胥远。顾岂朕心。王其念友怀之情。体敦叙之意。勉安尔止。勿重有言。 


      　　答第一表不允诏建中靖国元年六月 

      　　省所再上表。乞迁外第。事具悉。序宗族之恩。莫先乎天属。惇兄弟之义。以厚乎人伦。朕承神考之诒谋。悼东朝之弃养。亲爱同气。曷胜此情。犹未易于练冠。遽祈迁于外邸。备览来奏。殊咈朕怀。勉安厥居。以副眷体。 


      　　赐皇子楷乞就外第不允诏 

      　　敕楷。省所上表。乞就外第。事具悉。上下辨而民定。虽崇礼教之严。父子笃而家肥。乃迪人伦之厚。有秩我邦之祐。若时次嗣之贤。德度纯明。性资迈爽。修身以道。博学于文。比同郡国庠序之才。入对天地阴阳之问。万言射策。彼乌敢当我哉。多士盈庭。毋能出其右者。儒术信兼于六艺。桂林独占于一枝。敦百行之原。益谨君亲之奉。饬九重之卫。尤殚夙夜之恭。密处近隅。备昭慈爱。昨恳迁外。章却复来。顾难徇于雅怀。用申加于谟训。所请宜不允。故兹诏示。想宜知悉。 


      　　嘉王出合御笔政和六年正月十一日 

      　　朕席祖宗之休。承天眷命。既安斯寝。是生多男。笃庆本枝。以次立长。第二子嘉王楷。令德孝恭。率履不越。温凊定省。志养无违。嘉其有成。亦既就傅。今年踰志学。礼当异宫。靡忘天性之慈。祗若国章之旧。可于仲春。择日出合。布告中外。咸使闻知。 


      　　降黜 

      　　秦王廷美勒归私第制太平兴国七年四月丁丑日 

      　　西京留守秦王廷美。地处维城。位魁群后。本支百世。爰居介弟之重。列爵五等。实启真王之封。寅奉内朝。疏荣列邸。友于之义。朕无愧焉。所宜体忠孝以检身。茂温文之毓德。乃交通于辅相。僣窥伺于君亲。令小吏以往还。发丑言而充斥。眤比凶党。结构奸谋。反易天常。图为不轨。比令参验。备见端倪。岂期骨肉之间。生此蛇蚖之类。百官定罪。请正常刑。朕以同气之亲。屈群臣之议。置之于法。所不忍焉。特宽鈇质之诛。用申手足之分。其秦王廷美。宜勒归私第。一房骨肉。衣食供给。务从优厚。朕昧于孝治。有愧人伦。煳口四方。遗笑千古。永言惭栗。不敢皇宁。汝宜自思。勿我有怨。 


      　　秦王儿女正名唿诏太平兴国七年四月己卯日 

      　　朕宰制万邦。敦叙九族。至于孩稚之际。备尽鞠育之恩。秦王廷美儿女等。天属之间。抚养尤剧。女则封公主之号。儿则有皇子之称。爱极所生。义均己子。鸤鸠之惠。朕躬岂有于间然。豺狼之心。尔父自图于不轨。萌心若此。负我何多。言之痛伤。累至流涕。廷美已勒归私第。男女等宜正唿名。其德恭、德隆为皇妷。皇侄女赵氏、宜去云阳公主之号。右监门卫将军韩崇业、宜降为右千牛卫率府率。分司西京。仍去驸马都尉之号。并发遣往西京。就廷美安泊。 


      　　秦王降封涪陵县公房州安置太平兴国七年五月丙辰 

      　　昨以秦王廷美。显怀逆节。将构异图。与辅相以交谋。伺君亲之动静。情理切害。事状显明。包藏若斯。悖逆何甚。若徇外廷之议。合行弃市之诛。特以至亲。用宽极典。止令就第。亦冀知非。而丑迹逾彰。奸谋益露。群情积怒之未已。凶人长恶之罔悛。敦九族者虽莫先于慈。治万方者恐自乱其法。聊从降黜。以塞諠哗。迫于至公。盖非获已。凡尔中外。当体朕怀。其秦王廷美。可降封涪陵县公。于房州安置。 


      　　废楚王元佐为庶人制雍熙二年九月庚戌 

      　　楚王元佐。童丱以来。爱慈斯厚。洎其成长。性忽变移。训导莫从。狂悖自恣。亲行残忍之事。潜形诅詈之言。忽于宫中。纵火为患。违教败礼。所不能言。其废为庶人。均州安置。 


      　　荣王元俨降封端王制大中祥符八年五月壬午 

      　　朕纂承基构。临御家邦。遵惕厉以介怀。守典刑而求理。言念天伦之属。备知日慎之规。其或不谨周防。自贻渎□。迫于公论。用举朝章。安静武信等军节度使、开府仪同三司、检校太尉、兼中书令、荣王元俨。时惟同气。居然茂亲。昔闻道于紫庭。具膺先训。逮疏封于朱邸。克懋善猷。勖以向方。保乎成德。所宜深虑。用警未然。而近侍之间。慢藏生隙。宫庭之内。烈焰俄兴。更涉夙霄。燔延栋宇。命攸司而按问。罪既有归。惩戢下之因循。法非获已。粗申彝典。犹务矜宽。改分土于小邦。省建牙于兼镇。勿忘修省。式务至公。可依前检校太尉、兼中书令、充安静军节度使、降封端王。 


      　　赠典 

      　　涪陵县公廷美追封涪陵王制太平兴国元年正月丁卯 

      　　涪陵县公廷美。朕之同气也。向为奸臣所惑。溺于邪说。朕以宗社之故。迫于公议。房陵之责。不得不然。永惟骨肉之亲。绝而不殊。方欲削平前事。尽复旧恩。忽尔沦谢。有志不果。痛悼之意。其何可言。宜追封涪陵王。辍视朝五日。仍赐谥曰悼。所司择日册命。 


      　　皇故长子赠太傅追封褒王赐名昉谥靖怀诏庆历元年五月乙丑 

      　　朕恩厚本支。用恢基绪。眷惟元子之重。蚤兴谢世之悲。念不育于始生。且属图于襄事。宜推恤典。少遣永怀。皇故长子岐嶷方成。风华弗竞。视岁阴之如昨。顾天性以奚忘。是用襚以三师之官。封以真王之爵。尚尔营魄。知吾望思。可特赠太傅。追封褒王。赐名昉。谥曰怀靖。 


      　　皇叔荆王元俨追赠天策上将军燕王谥恭肃制庆历 

      　　敕。朕负荷先业。惧德不明。实赖宗藩。以屏王室。今其亡也。何痛如之。皇叔、荆南淮南节度使、守太师、尚书令、兼中书令、行荆州扬州牧、荆王元俨。先皇帝之弟。而朕之诸父。于属为尊。荆淮之节。于镇为重。太师、三公。尚书、中书令、皆一品。于官为崇。于爵为贵。而王皆兼之。克有令德。贵而能去其骄。富而能守以约。名重天下。闻于四夷。自遘疾以来。医祷备至。朕尝临省。亲为煮药。赐赉之物。谦而不受。话言犹在。邈可想焉。噫。享年六十。不谓不寿。天之五福。不曰不全。而朕所以悼叹之深至者。上遵先帝友于之仁。而示朕孝思之义也。故诏有司。择位号之尤尊美者。以追荣之。而称朕意焉。夫名载册书而不朽。泽流子孙而亡穷。魂而有知。膺我休命。可特赠天策上将军。依旧荆南淮南节度使、守太师、尚书令、兼中书令、行荆州牧、仍加兖州徐州牧。追封燕王。谥恭肃。 


      　　皇子俊赠官制 

      　　敕。天性至爱。莫如父子之亲。人情极哀。维是死生之际。粤予上嗣。方在髫年。无妄致灾。徂晕早谢。追加礼命。申示恤章。皇子、故彰信军节度使、永国公俊。幼被温文。生知孝友。承休七庙。服训二官。夙彰载路之声。雅有成人之智。虽未亲于师保。已知悦于诗书。而禀命不融。降年弗永。神仪奄逝。痛怛兼怀。命疏曲阜之封。进陟维师之秩。兼荣二令。增贲九原。称情而立文。易名以节惠。尚其营魄。歆此厚恩。可特赠太师、尚书令、兼中书令、鲁王。 


      　　皇子价赠太师尚书令追封卫王谥悼惠制 

      　　敕。父子天性之至亲。爱无与厚。寿夭人生之大分。理有难齐。兹奄夺于弱龄。岂易忘于慈念。追加恤礼。用究哀怀。具官某。席绪庆灵。禀资冲懿。弗勤烦而在保。克岐嶷以有成。孝友自然。温恭日就。析圭公爵。建纛闽邦。乃罹无妄之灾。不获降年之永。在于愍饬。宜极优隆。秩峻师瞻。位崇端右。启王封于淇澳。考谥法于周官。尚冀营魂。知享休命。可。 


      　　皇第八子某追赠爵谥制 

      　　朕惟父子之亲。人道之极。盖父有天下。而隆名重位。逮于其子。此恩义之所始。而先王之制。不易之理也。至于礼命未及。奄遘沦亡。申以哀荣。朕何敢废。皇第八子某。秀拔慧悟。天质异甚。不好戏豫。安于靖恭。谓及大成。必为国器。藩辅王室。朕有望焉。而属疾久之。医祷备至。不幸夭阏。痛何可堪。其于陈迹尚存。音容如接。永言伤悼。莫愬朕怀。今有司上闻。揆于公议。谓宜秩以三事。令于中台。爵之真王。谥以嘉号。厥惟旧典。岂能抑哉。是用追锡。备兹异数。呜唿。生而有特出之姿。不得遂其美。殁而有非常之宠。所以厚其终。服我书命。尚其不昧。 


      　　皇叔頵赠太师尚书令荆州徐州牧改封魏王制 

      　　敕。春秋之义。惟世弟得以属通。诗书所称。盖叔父着其殊礼。国朝并建同姓。惇叙懿亲。生荣没哀。厥有前训。备物典策。以寓永怀。皇叔、故成德荆南等军管内、节度处置等使、守太尉、开府仪同三司、真定尹、兼江陵尹、上柱国、荆王、赐赞拜不名頵。禀秀渊冲。毓材粹茂。阅天下之义理。为宗室之表仪。富而好礼。贵则忘势。推恻隐之心。每隆于济物。广孝敬之志。用足以临民。河间之实事可求。东平之为善最乐。是宜永为藩辅。光赞本朝。淑命不融。中道摧殒。震悼伤怛。何痛如之。崇敛衮之旧典。追赐履之介宠。进陟师垣。兼官大录。九命作牧。包南西于二楚。千乘启封。雄魏大于三晋。于以循曲阜之前躅。继睢阳之故事。匪王盛德。曷膺异数。尚惟幽穸。歆此休显。可特赠太师、尚书令、荆州徐州牧、封魏王。 


      　　追封皇第二子诏崇宁元年五月甲戌 

      　　贵妃郑氏。向于建中靖国元年九月二十八日。诞育男子。实皇第二子。当时降诞。经一夕以来。未离草蓐。值殡。不曾编入宗籍。故赐名授官。皆不遑及。至于欑厝。特甚草略。今因乐安郡王薨背。可乘此编叙入宗籍行第。及追赐名柽。并赠官赐谥。以礼改欑。俟向去宗室合举葬。即祔葬于裕陵封地。 


      　　皇第二子赠太师尚书令追封兖王赐名柽赐谥冲禧制 

      　　亲生于爱。固无脩短之殊。礼以饬终。岂有久近之间。闵予次子。未正恤章。宜推天性之恩。以厚人伦之本。追加赠典。用慰冥魂。皇故第二子柽。毓秀天源。发祥帝武。生而岐嶷。一夕奄终。逝者如斯。三年于此。念未离于寝蓐。顾多阙于时文。重恻于怀。俾新厥命。赐名议谥。开国启封。宠升端右之崇。躐进师垣之峻。叙于宗籍。改厥欑涂。并示追升。以伸慈念。歆我异数。永绥明灵。可依前件。 


      　　皇第四子楫赠太师尚书令兼中书令追封荆王谥悼敏制 

      　　亲由爱立。无先天性之恩。丧以礼成。莫重国封之典。矧予幼子。弗克永年。宠以恤章。昭夫异数。皇第四子、故检校太尉、开府仪同三司、奉宁军节度使、乐安郡王楫。生而特颖。朕所钟怜。聪哲夙成。温文日就。爰举祖宗之制。已膺襁褓之封。偶违阴阳之和。未遂药石之效。比改乐安之爵。庶无□满之灾。惟祈有瘳。讵云不淑。兴言震悼。弥切感伤。时俾追封。以伸慈念。胙于荆邸。是为真王。仍并二令之崇。进陟三师之首。并疏优渥。以寓哀怀。魂而有知。尚克歆此。可特赠太师、尚书令、兼中书令、追封荆王、谥曰悼敏。 


      　　皇子魏国公赠太师兼右弼追封魏王谥某制 

      　　隆恩广爱。莫先天性之亲。厚礼饰终。厥有国章之旧。爰疏茂典。昭示至怀。具官某。岐嶷夙成。纯和自得。骏发璇源之润。密分紫极之辉。未及胜衣。已谨温恭之范。甫知问寝。亟全孝敬之风。有严将钺之雄。载锡公圭之宠。奄其不淑。用震于哀。乃辍视朝。超加赠襚。师臣极品。位独冠于三公。帝弼兼官。秩更尊于右省。开真王之赐履。褒美谥以易名。少纾冥漠之思。式备哀荣之礼。尚其精爽。时克歆承。可。 


      　　收葬 

      　　择地葬秦王诏咸平二年闰三月丁亥 

      　　故秦王沦逝多年。旅葬它郡。先皇帝常欲改卜。属未便宜。朕今举行。用遵先旨。可令于汝邓间为择葬地。 



      ●宋大诏令集卷第三十六 

      　　皇女一 

      　　封拜一 

      　　皇妹封燕国长公主制建隆元年八月初适米福德再降高怀德 

      　　王者敦睦九族。协和万邦。厚人伦于国风。考归妹于易象。皇妹、柔嘉居质。婉嫕有仪。动遵图史之规。步中珩璜之节。六珈备物。百两有期。爰稽妫汭之封。用锡鲁元之号。启疆析木。叶咏秾华。勉膺汤邑之封。无忘公言之训。可封燕国长公主。 


      　　皇长女封昭庆公主制开宝三年六月甲戌 

      　　帝女下嫁。公侯主之。易着归妹之文。书有降嫔之义。皇长女、柔闲成性。肃雍着美。奉图史之明训。茂桃李之秾华。爰及有行。式敷宠命。筑王姬之馆。欲允叶于旧章。启沁园之封。宜先崇于懿号。可封昭庆公主。仍令有司择日备礼册命。 


      　　皇女三公主进封国公主制太平兴国元年十月 

      　　周称下嫁。聿着召南之诗。汉重疏封。大启平阳之邑。皇长女等、咸资令淑。特禀贤明。袭兰茝以腾芳。奉苹蘩而中节。珩璜播美。既有耀于公宫。脂泽推恩。宜并升于藩国。皇长女昭庆公主进封郑国公主。皇第二女延庆公主进封许国公主。皇第三女永庆公主进封虢国公主。 


      　　郑国公主进封秦国公主制淳化元年 

      　　门下。书称厘降。诗美秾华。爰思浚哲之朝。已重肃雍之德。或封之善地。式彰帝子之尊。或赐以嘉名。是表王姬之贵。存乎甲令。非谓私恩。皇长女郑国公主、婉娩天资。才明夙赋。闺门雍睦。动遵图史之言。车服有庸。早荷丝纶之宠。加以佩环中节。兰蕙扬芳。斯为戚里之祥。光我公宫之训。今者改元伊始。覃庆惟新。别疏锡壤之封。用示展亲之意。于戏。名崇大国。秩视真王。锦绣在前。勿忘组紃之制。珠玑为饰。益思焜燿之容。若然。则汤沐开封。自称粉田之赐。箫韶合奏。永宜金埒之家。保此殊荣。弥高懿范。可。 


      　　许国公主进封晋国公主制淳化元年 

      　　门下。朕协和万邦。敦叙九族。犬牙麟趾。内崇磐石之宗。鲁馆秦楼。外盛沁园之制。今属元正改号。庆泽周流。宜增汤沐之封。特降丝纶之宠。爰询吉日。宣示明廷。皇第二女许国公主、禀训公宫。增华帝室。贤明婉淑。允谓于天资。和顺柔嘉。皆符于女则。心游图史。出言而动有箴规。誉洽闺门。举步而不踰珩佩。而自光膺竹册。荣赐粉田。嫔仪焜燿于侯家。懿范昭彰于戚里。嘉尔肃雍之德。钟予慈爱之心。是命别启真封。仍疏大国。车服表王姬之贵。简编垂女史之褒。尔其克念组紃。无忘榛栗。明珠翠羽。其戒奢侈之容。银榜瑶台。长保崇高之福。佩服休命。永涣皇宗。可。 


      　　虢国公主封齐国公主制淳化元年 

      　　门下。法天改号。彤庭列受册之仪。应历纪元。率土被如春之泽。品物既同于美利。展亲谅叶于至公。爰推凤綍之恩华。更显翟车之贵盛。皇第三女虢国公主、玉田植秀。银榜联辉。芬芳岂让于椒兰。婉淑自光于图史。言容有则。非由姆训之功。礼法无违。盖禀天资之性。而自鲁郊筑馆。沁水疏封。克彰柔顺之资。尤着肃雍之美。徽猷允塞。懿范日新。是宜贲以宠章。峻兹大国。脂泽别开于善地。珩璜愈焕于令仪。尔其恭乃六姻。懋于四德。庶叶宜家之咏。以光内则之风。勿忘规箴。永荷休祉。可特进封齐国公主。 


      　　皇第四女蔡国公主进封魏国公主制淳化元年 

      　　门下。□□朝元。四海洽会同之化。彤庭列仗。百寮陈蹈舞之容。□□阳春。覃兹大庆。况在睦亲之道。难稽懋赏之文。宜锡命于丝纶。用增荣于里第。皇第四女蔡国公主、天姿婉淑。日茂秾华。载符尧女之祥。克叶周姬之德。佩环有节。清风早肃于公宫。兰茝腾芳。令范允符于内则。自膺厘降。益显宜家。纪年方改于嘉名。大国别封于懿号。斯为异渥。用涣徽章。当更茂于肃雍。庶永光于图史。佩服丕训。钦之诫之。可。 


      　　皇第七妹陈国长公主封吴国长公主号报慈正觉大师制大中祥符二年八月癸卯 

      　　惇族之仁。御邦之本。洪惟列圣。诞启昌源。当锡羡之垂祥。有肃雍之成德。被服公宫之训。便蕃封邑之荣。缅慕真宗。克隆道味。协兹雅志。申以徽章。皇第七妹陈国长公主、爰自先朝。特钟慈爱。出于至性。不茹荤辛。资夙习以非常。悟清几而逈异。专师冲寂。深厌纷华。尤轸圣考之怀。俾服空王之教。朕顷侍左右。尝聆诲言。早以仲妹之贤。已达竺干之旨。栖心有素。从欲靡违。懿兹同气之亲。能继出尘之迹。睿训斯在。钦念惟寅。屡稽厘降之文。备形惇谕之意。而洁斋无改。至愿弥坚。期以脩练之勤。上报劬劳之德。矧先志之允属。且素范之不渝。良难重违。徒积多尚。是用择徽名于梵苑。疏茂渥于脂田。国邑进封。禅林锡号。并伸宠数。式示褒扬。可进封吴国长公主、号报慈正觉大师、赐紫、法名清裕。仍令所司择日备礼册命。 


      　　福国长公主进封邓国长公主仁宗即位 

      　　门下。重熙之运。允洽于亨期。敦叙之风。式崇乎至教。□□眇质。仰奉诒谋。方纂绍于庆基。用均覃于茂渥。眷无□□外馆。迺尧族之近亲。式霈宠灵。诞敷明制。福国长公主、兰仪婉穆。蕙问懿芳。自毓粹于干霄。聿腾英于邦媛。公宫禀敬。率循图史之规。戚苑降嫔。克茂肃雍之德。蔼然壸范。式是天姻。属当践祚之初。爰举序亲之典。惟粉田之增赋。择大国以疏封。锡以芝函。涣于王綍。适示褒崇之礼。聿加尊显之称。于戏。广爱之仁。用昭于前训。既优之泽。载厚于本宗。钦此徽章。外扬懿淑。可特进封邓国大长公主。 


      　　建国长公主进封申国大长公主依前报慈正觉大师制仁宗即位 

      　　门下。国家三叶重熙。万邦承式。猥惟眇质。获嗣丕基。且念夙侍先朝。恭闻圣训。惟孝恭可以奉祖考。惟恩礼可以睦宗亲。佩服于兹。造次不忘。属惟新于景命。宜特举于徽章。建国长公主、报慈正觉大师、赐紫、清裕。宝婺分辉。绛河禀庆。肃雍表于贤德。柔婉彰于令仪。鉴图史之言。克成懿范。习纮綖之艺。载茂芳猷。而又靡尚世纷。深探真谛。辞疏荣于外馆。愿栖志于空门。光景屡迁。薰修益至。方均渥霈。式示褒扬。发芝检于中宸。赋粉田于大国。仍遵彝制。茂建崇名。冀体至怀。荷此成命。可特封申国大长公主。依前报慈正觉大师。 


      　　鄂国长公主进封冀国大长公主制仁宗即位 

      　　门下。王者敦自近之教。式于万邦。宣广爱之风。亲于九族。粤以凉德。昭兹庆图。服宝训之惟明。湛至和而无外。乃眷宗属。首覃茂恩。率循典章。诞告徽命。鄂国长公主、汉闱挺秀。轩曜分华。中礼法于天资。盛言容于阃范。文祖启运。□事亲之孝恭。先圣御期。应归妹之元吉。汤沐开赋。珩璜展仪。善循四戒之文。用集六姻之庆。永言嗣历。实荷重□。协于刚近之辰。霈此褒嘉之数。进美名于尊显。易大国以建封。于戏。仪服之荣。盖侔于藩戚。肃雍之道。可厚于人伦。无忘令猷。式保隆懿。可特进封冀国大长公主。 


      　　封福康公主制宝元二年九月己亥 

      　　朕蒙天之祐。纂皇之图。多庆发于邦家。燕谋及于孙子。爰颁徽册。以告治廷。皇长女、挺邦媛之英。钟皇室之庆。蚤知柔顺之节。能远骄华之风。教乎公宫。将习组紃之事。主之同姓。未疏汤沐之田。宜锡美名。且旌贤度。于戏。王姬有等。本着召南之诗。皇女皆封。盖用汉家之制。往祗宠命。自宪箴言。可封福康公主。 


      　　封崇庆公主制同上 

      　　朕绍休圣图。尊履帝极。实承积累之绪。以享众多之祥。载揆嘉辰。诞敷休命。皇次女、秉柔婉之庆。赋秾华之容。虽粤在于妙年。已蚤成于淑范。宜疏汤沐之奉。庸副车服之华。庶厚人伦。匪专私爱。于戏。考西京之故事。皆主于上公。援唐室之近仪。更赐之美号。兹为殊渥。以懋芳规。可封崇庆公主。 


      　　皇第三女封安寿公主制庆历二年五月癸卯 

      　　朕膺淳耀之烈。承燕翼之休。惟懿主之挺生。实皇支之多裕。载涓吉旦。孚告大廷。皇第三女、毓粹仙宗。储辉宝婺。方居妙岁。以就令猷。宜疏汤邑之恩。以茂公宫之德。于戏。仪服之盛。远摹汉章。称号之嘉。近讲唐制。兹为光宠。永怀福厘。可封安寿公主。仍令所司择日备礼册命。 


      　　皇第四女封宝和公主制庆历三年八月乙未 

      　　朕履皇极之尊。经人道之大。庆流天绪。式见本枝之蕃。礼主国公。用昭车服之等。匪扬赞命。曷穆化风。皇第四女、懿质自持。芳仪日至。虽越在于妙岁。已积流于惠声。宝婺占祥。既协天孙之象。沁园疏宠。未开帝女之封。宜择美名。诞朌显册。于戏。事当师古。盖通酌于前规。教务。因亲。匪专留于私爱。往绥柔度。永格多休。可封宝和公主。仍令所司择日备礼册命。 


      　　皇第八女保慈崇祐大师幼悟封邓国公主仍旧师号制庆历五年四月辛卯 

      　　朕执契当天。膺图纂极。荷高穹之孚佑。席厚德之流光。蕃衍开祥。早洽公宫之庆。柔明就德。宜疏封国之荣。皇第八女、保慈崇祐大师幼悟。懿度夙成。童心早断。彼月斯主。上分宝婺之辉。与佛有缘。遂向金仙之教。超然觉路。摄以戒珠。车服之华。虽不施于鲁邑。空色之盛。顾无累于竺园。宜考旧章。用加美称。于戏。度门示法。本由清净之源。人道因亲。必属孝慈之性。按图善壤。比秩诸王。服是宠灵。副予仁爱。可特封邓国公主。仍旧保慈崇祐大师。及令所司择日备礼册命。 


      　　邓国公主进封齐国长公主制庆历五年四月己酉 

      　　朕膺天地之休。席祖宗之庆。眷惟爱主。实振柔仪。既启秩于公宫。宜增封于大国。庶崇命数。庸合典章。皇第八女、保慈崇祐大师、邓国公主、器质清夷。资怀敏慧。当妙龄之资始。固姆训之未参。亟劭清规。愿游觉路。绮纨无以被其体。珠玉无以怡其颜。而生自宫闱。庆联庙社。宜解竺园之号。益疏东海之疆。以正邦仪。以隆人道。于戏。惟至亲之性。有深爱之怀。服是休嘉。副吾保养。可进封齐国长公主。仍令所司择日备礼册命。 


      　　皇长女福康公主进封兖国公主制嘉祐二年六月丙寅 

      　　门下。天道之美。济下而光明。王化之行。繇中而洽被。唐尧有厘降之典。召南载肃雍之诗。范俗崇风。于是乎在。国家庆灵凭厚。德教深长。迪厥真源。育兹懿主。仪我皇室。繄于舅门。待年及于有行。涓日伸其诞告。皇长女福康公主、闲和居德。秀映栖神。聪悟之姿。匪繇于外奖。徽柔之性。乃蹈于自然。朕怀先后之慈。笃外家之爱。将敦美化。是选密亲。教着沁园。尊人伦之妇顺。恩加渭水。广天下之孝思。是用详按旧章。稽合嘉礼。爰筑其馆。载肃之车。卜以仲秋。祉兹元吉。向班初册。尝择其名。未拓膏腴。尚阙汤沐。进开曲阜之国。衍食龟阴之田。仪服有光。号名增重。于戏。贵宜□降。富勿期骄。尚怀图史之言。缅念衿褵之戒。往服休宠。永绥寿昌。可特进封兖国公主。仍令所司备礼册命。 


      　　册长女兖国公主文 

      　　维嘉祐二年。岁次丁酉。七月乙亥朔。二十三日丁酉。皇帝若曰。二姓合好。肇正人伦。诸女毕封。着于典册。风化自出。物采有庸。惟皇度衷。稽谂故实。揆古厘降。锡命是彝。咨尔长女福康公主、慧悟哲温。柔嘉敏达。夙凭诒翼之庆。祗蹈婉和之箴。徽智天成。韶华日茂。曏胙国邑。期之寿康。而夷亮自持。庄靓愈恪。肃侍左右。勤孝尽恭。承颜愿色。纯至非勉。寔繄能养。乃底燕宁。朕缅慕先慈。参询福耦。谋及外党。得兹善逑。枚卜休辰。申宠褒数。益以东鲁之地。广以龟蒙之疆。服尔盛仪。率遵旧典。今遣户部侍郎、参知政事王尧臣。枢密副使、礼部侍郎田况。持节册命尔为兖国公主。尔其钦师内范。敷绎令猷。动监图史之规。时禀衿褵之戒。懋乃懿躬淑德。祗服祖宗之攸训。永流惠声。不其猗欤。 


      　　皇第九女封福安公主制嘉祐五年正月甲寅 

      　　门下。朕稽有国之彝章。着皇女之称谓。取其主以同姓。所以见王体之尊。必也锡之美名。所以彰礼命之宠。载涓吉日。敷告在廷。皇第九女、岐嶷之姿。有生知之异禀。柔顺之质。得天性之自然。方严保傅之规。以养肃雝之德。仰遵旧典。褒以徽章。嘉乃妙龄。盛我仪服。考佥言而惟允。非予意之敢私。于戏。隆仁恩以厚亲。兹惟教爱。习图史而循法。繄乃夙成。祗若训言。往膺涣命。可特封福安公主。仍令所司择日备礼册命。主者施行。 


      　　皇第十女封庆寿公主制同上 

      　　门下。诗纪王姬之盛。车服之制甚严。汉优帝女之仪。汤沐之封并列。盖敦国体。以厚人伦。惟始被于宠章。常推择于嘉号。载稽成宪。诞告外廷。皇第十女、宝婺分辉。仙源袭庆。天姿异禀。温而有仪。姆教不烦。生而知善。方居妙岁。蔚有令猷。仰承燕翼之谋。膺兹蕃衍之祉。俾新礼命。式示褒崇。于戏。宠秩既崇。在乎有德。名称甚美。享乃多仪。祗服茂恩。勿忘明训。可封庆寿公主。仍令所司择日备礼册命。主者施行。 


      　　皇第十一女封永寿公主制嘉祐六年三月壬寅 

      　　门下。朕闻帝女之号。本主以上公。王姬之仪。才下于一等。古有成训。今庸可私。皇第十一女、瑶姿琼质。内蕴自天之温。兰英茝华。居怀香国之懿。言皆无择。行不忘恭。疏润宝源。诞秀冲魄。蹈珩璜之素矩。服图史之前箴。谅席蕃衍之祥。能挺柔明之美。语年虽妙。推德已隆。用烦庆言。申锡嘉称。于戏。上智攸禀。虽本于生知。内则所储。尤资于克念。益循图史之戒。前伫声诗之华。往服茂恩。聿光徽范。可特封永寿公主。仍令有司择日备礼册命。 


      　　皇第十二女封宝寿公主制同上 

      　　门下。朕闻自家所以刑国。治内本乎先亲。况天挺王姬。邦善封典。举循厥旧。今也惟时。皇第十二女、储光婺躔。肖顺坤极。未览古而知教。虽尚幼而好仁。在姆弗劳。处躬不怠。德范已就。褒册难稽。是用涓选休辰。焜照蕃渥。顺格景风之懿。播闻秾李之华。商锡嘉名。护成淑质。于戏。周推车服之懿。汉启脂泽之荣。匪曰亲私。系乎治体。无替前习。更伫来恩。可封宝寿公主。仍令有司择日备礼册命。 




      ●宋大诏令集卷第三十七 

      　　皇女二 

      　　封拜二 

      　　岐国公主进封越国长公主制治平 

      　　门下。朕宅天景命。绍国洪图。外则正朝廷之仪。以经夫丕治。内则慎骨肉之序。以灿虖至恩。庸一风化之归。敢私名分之宠。岐国公主、钟先帝之爱。列贵主之尊。被女德之肃和。饬妇言之柔靖。鲁郊筑馆。早符下嫁之祥。沁水疏园。遂享絫封之赋。方布休于群位。宜展睦于至姻。更荒大国之田。益贲皇家之裔。虽稽旧典。盖协佥言。于戏。报极劬劳。痛昭陵之晚笃。义深友爱。慰长乐之晨颜。勉辑芳猷。往钦茂数。可。 


      　　宝寿公主进封顺国长公主制英庙 

      　　门下。朕握元符以建中天之统。合茂族以厚万国之风。矧惟同气之亲。钟在先朝之爱。流徽载册。□告敷朝。宝寿公主、仪度夙成。聪明日就。衍于皇裔。实为邦媛之长。主以上公。蚤锡天孙之号。奄罹鉅痛。适履妙龄。追膝下之素游。发禁中之永慕。顾膺圣历。义笃人伦。□□爱于友怀。宜躐荣于邦数。胙封名壤。德播秾华。于戏。古有□女之图。既饬以组紃之事。上承文母之训。又勉以苹藻之仪。尔祉是绥。厥休惟永。可。 


      　　皇长女封德宁公主制英庙 

      　　门下。朕荷九旻之顾。奉四圣之图。恭陟厥后之尊。大纂有邦之庆。盖化行虖中则治之本。思发于近者爱之隆。既展睦于皇宗。矧钟慈于天性。稽我成宪。岂云私亲。皇长女、秉幽靖之仪。赋柔明之德。神祚衍于遐派。天资茂于芳年。有勤浣服之工。尝揽绘图之戒。肆鸿休之丕冒。宜徽称之肃成。方主以同姓之贤。复视以真王之秩。可钦匪宠。可慎非猷。于戏。美王姬之华。昔起召南之咏。建帝女之号。近尊唐室之彝。勉流淑声。永保隆福。可。 


      　　皇长女德宁公主进封徐国公主治平降王师约 

      　　门下。周美王姬之华。下正后之一等。汉推帝女之宠。主同姓之诸公。故至爱形而九族欢。内则正而四海顺。乃眷公宫之懿。适从世阀之逑。宜合丕彝。用孚群听。皇长女德宁公主、仙支袭庆。邦媛流徽。钟天性之深慈。躬女图之茂矩。幼而勤组紃之习。亦既饬妇事之脩。长则有室家之归。将以经人伦之始。维衿鞶之有命。维车马之有行。卜仲冬之嘉辰。祉大易之元吉。琼华在着。已戒齐风之醨。粉水疏园。莫如徐国之乐。侈燕谋于皇裔。充美化于民闾。显锡徽章。大旌柔度。于戏。前揽唐家之制。盥馈不可以阙供。近稽仁庙之抚。冠服乃从于少损。盖肃雍者贤之检。俭约者古之师。其体至怀。自膺长誉。可。 


      　　顺国长公主进封冀国大长公主制神庙 仁宗十二女 

      　　门下。朕承帝祚之休。则知继继之所以重。经人道之始。则知亲亲之不敢遗。发大政于初朝。录群宗于旧牒。化行编宇。惠本皇闱。顺国长公主、性嶷而色恭。德专而言靖。躬霄明之盛则。慕彤史之遗芳。盖先朝同气之亲。有慈寿少女之爱。虽汤沐之赋、蚤视真王之所封。而车服之容、不以贵主而自侈。肆纂承之未类。惧尊遇之靡昭。重缘访落之谋。诞锡扬言之册。既加之长号。又益以大名。载疏连土之腴。式副诸姑之宠。于戏。王姬亚后。本召南之正风。帝女开田。用西京之故事。往膺嘉数。思广徽音。可。 


      　　徐国公主进封陈国长公主制神庙 

      　　门下。朕承天纂极。虽赖祖宗之休。经国范民。奚先族属之爱。维是颁常之始。矧予同气之亲。敷告治廷。嗣朌显册。徐国公主、体专正悫。德懋柔明。蚤佩箴管之仪。知女工之无不至。时观葅醢之奠。知妇事之无不虔。比从筑馆之行。每念结褵之训。应天飞于神运。孚邦号于涣风。载荒南国之腴。且拟沁园之盛。化维近始。爱实中流。于戏。表鲍女之宗。嘉外事之所不及。抑馆陶之子。戒内谒之不可兴。勉迪前规。永绥令福。可。 


      　　宝安公主进封舒国长公主制 

      　　门下。汉推女爱。皆主上公之隆。尧广族恩。遂变黎民之睦。顾荷先谟之托。敢忘近属之褒。适临政几。诞朌廷涣。宝安公主、生知淑训。日就芳仪。维越在于妙年。已积流于惠问。永念先帝。实深天性之情。载惟冲人。□辑邦风之美。方鸿恩之冒物。因厚意以展亲。虽无分玉之华。亦有加田之宠。锡之大国。盖拟诸王之封。益以长名。□□同气之属。以孚至化。以应前彝。于戏。慰长信之慈。惟孝爱所以刑国。考大家之诫。维骄盈不可仪人。往承之休。益懋尔祉。可。 


      　　祁国长公主进封卫国长公主制熙宁三年四月辛巳 

      　　门下。帝妹中行。易象赞其元吉。王姬下嫁。召南美其肃雍。命服亚正后之尊。主礼用上公之贵。宠光之盛。维昔而然。矧同气之至亲。推异数而何爱。祁国长公主、席灵长之绪。承浚哲之祥。禀干坤之粹和。钟日月之明润。渊懿可度。柔嘉有章。志女功而忘劳。承师教而不倦。今玉笄在首。厌翟戒涂。方结帨于皇家。将执笄于士族。宜疏沫土之邑。俾适富平之孙。庸展茂恩。诞孚醲化。于戏。琴瑟静好。式昭和乐之音。雷风顺承。是为常久之道。勿以夫家之平素。有亏妇德之听从。祗服训词。永绥福履。可进封卫国长公主。 


      　　皇第二女封宝庆公主制 

      　　仁笃于亲。时方底风化之美。事师于古。众不以名分为私。适揽近司之陈。且旌皇女之号。靡颛予爱。用迪厥彝。皇第二女、庆发温潢。秀生紫掖。如素舒之秋耀。如秾李之春华。未举公宫之仪。已昭贤女之范。将辅成于淑质。宜商锡于美名。加之以褕狄之衣。副之以辟邪之玉。虽曰命上公之主。不敢拟半楚之封。然而秩视真王。礼参正后。兹为人子者贵之尽。亦有天下者亲之隆。匪扬大谟。曷穆群听。于戏。皇室多祉。嗣膺百世之昌。天孙下游。更洽三宫之慰。益勉柔度。进服殊休。可封宝庆公主。 


      　　皇第三女封淑寿公主制熙宁八年十二月己丑 

      　　书纪钦哉。厘降垂芳于尧典。诗歌秾矣。肃雍流美于召南。乃知皇女之崇。厥有圣经之载。朕承积累之庆。集众多之祥。宜推广于爱慈。用宠嘉于称谓。诹是谷旦。敷于治廷。皇第三女、毓秀仙源。分辉宝婺。恭顺不违于姆教。懿柔寔禀于天资。虽当龆齓之初。已觌言容之婉。列侯视秩。将遵汉室之仪。美名受封。爰考唐家之制。于戏。淑者善之义。期正德之温纯。寿者福之先。庶椿龄之长远。勉服明训。对予懋恩。可特封淑寿公主。 


      　　邠国大长公主进封鲁国大长公主制 

      　　门下。周美王姬之华。为之筑馆。汉推帝女之宠。主以诸公。宜沿旧典之常。褒显尊属之懿。诞扬明命。播告大廷。邠国大长公主、邦媛嗣徽。天支毓秀。钟仁祖之深爱。服东朝之诲言。居守图史之规。动循环佩之节。维中行之协吉。宜异数之有加。疏封大邦。更易旧邑。率西水之土。虽曰邠荒。保东方之田。莫如鲁乐。惟德是称。既克佩车服之华。率礼而行。又将成室家之美。尚膺长誉。以蹈训辞。可特进封鲁国大长公主。仍令所司备礼册命。 


      　　冀国大长公主进封魏国大长公主制 

      　　王姬有行。成周隆车服之饰。帝女下嫁。西汉疏汤沐之封。永言贵主之贤。盖有诸姑之重。礼将严于筑馆。义敢后于进邦。敷告治廷。肆扬赞册。冀国大长公主、柔明蚤就。婉懿自持。实先帝同气之亲。膺东朝少女之爱。而能问图史之诫。佩箴管之仪。将从合好之行。以侈宜家之吉。选勋门之裔。得汾阳之善逑。赋连土之腴。荒大名之迩服。如月几望。在钓惟缗。爱自中流。化由近始。于戏。诵昭陵之圣。知教德之夙成。追光献之慈。嗟结褵之何及。往膺嘉数。茂协多祥。可特进封魏国大长公主。 


      　　魏国大长公主进封楚国大长公主制元丰八年 

      　　门下。朕钦奉诒谋。获绍大统。承祧继序。方怀翼翼之心。经国范民。宜广亲亲之教。粤惟帝子。夙表天姻。载揆嘉辰。肆颁明制。魏国大长公主、席皇支之庆。擅尊属之贤。言动协于箴规。功绪符于图史。宜春启馆。亶承仁祖之休。沁水疏园。浸被先朝之眷。属守成之伊始。宜锡命以有加。易北道之名区。启南郊之善壤。载蕃异数。申贲隆名。以茂龙光。以华汤沐。于戏。周崇懿戚。固以大姬为贤。唐叙近亲。必以襄城为法。往膺优渥。永介寿康。可特改封楚国大长公主。仍令所司择日备礼册命。主者施行。 


      　　淑寿公主进封温国长公主制元丰八年 

      　　门下。膺图践祚。不敢忘继继之难。惇俗范民。莫若厚亲亲之爱。矧下配天之泽。宜先同气之贤。播告治朝。肆颁显册。某、承华帝系。毓秀天渊。聪悟见于少成。婉嫕由于自得。泽雷兴象。位已光于中行。莞簟既安。祥遂符于吉梦。属缵干飞之运。大敷涣散之恩。即浙水之奥区。疏永嘉之成国。以昭惇叙。以协荣怀。于戏。锡以长名。本汉廷之故事。封之真户。亦唐室之远猷。往承其休。益介而寿。 


      　　韩国大长公主进封周国大长公主制元丰八年 

      　　门下。仁始亲亲。先王未之或改。体崇贵贵。天下不以为私。方总览于政机。宜颁敷于恩典。兴言帝子。席庆皇枝。稽合旧章。肆颁褒律。某、聪哲明远。柔闲静专。被昭陵覆育之仁。有光献顾复之爱。如月几望。虽乘贵宠之行。在钓维缗。式茂雝和之德。应干飞之洪绪。命涣散之庬恩。易梁地之奥区。荒周邦之善壤。以隆尊属。以迪大名。于戏。南平肃恭。遂成有国之美。汉阳勤约。迄为近戚之师。往服宠光。永膺福祉。 


      　　皇第四女进封康国长公主制元丰八年 

      　　门下。朕荷天之统。缵国之图。朌布湛恩。周流于四海。惇崇大号。钦奉于两宫。永言贵主之贤。早侈皇枝之绪。申颁赞策。用迪旧章。某、毓秀温潢。承晖太极。教未亲于保傅。德深协于柔嘉。立爱先朝。眷特隆于天性。承颜长乐。意祗顺于母仪。肆予缵承。聿怀褒显。诞敷徽典。申锡长名。载荒康国之腴。以拟诸侯之秩。泱泱汶水。未修筑馆之文。奕奕汉仪。光启疏园之泽。往膺茂渥。益介繁禧。 


      　　皇第八女进封沂国长公主制元丰八年 

      　　门下。爱之欲其贵。是为天下之同心。授之不以私。盖有先王之故事。兴言帝子。毓秀皇支。方均践祚之恩。特下告廷之命。某、性兼聪悟。体备柔嘉。秾李咏于召南。明光见于汉水。未即公宫之教。已流中壸之声。方绍述于先猷。敢愆忘于大卞。特颁徽策。申锡长名。载荒沂国之封。且拟沁园之盛。佩之紫绶。同度数于诸侯。锡以乘车。亚威仪于正后。于戏。言饰其馆。未修东鲁之文。将胜于衣。永奉西朝之眷。勉躬柔度。用对殊休。 


      　　皇第十女进封德国长公主制元丰八年 

      　　门下。朕诞膺骏命。肇临庶邦。斟酌百王之旷文。遵循六圣之大典。眷言贵主。毓秀皇闱。申锡宠章。具孚群听。某、性包聪悟。体协柔嘉。席长大之庆源。挺少成之令誉。兰芬玉振。亶符考室之占。日晖月明。首兆后庭之训。属纂承于洪绪。思颁布于庬恩。载疏北国之腴。用契先朝之爱。该循旧典。匪曰私恩。于戏。徽册维新。正启开元之封户。长名加锡。将主同姓之诸公。往迪恩辉。益遐寿祉。 


      　　皇第十九女进封嘉国长公主制元丰八年 

      　　门下。钦奉燕谋。绍承大业。答扬帝训。永惟负荷之难。眷与天伦。思极褒嘉之意。其孚正号。以诏治廷。某、体聪悟之姿。席灵长之绪。禀干坤之全□。钟日月之盛明。有桷其楹。首兆彤闱之庆。载衣之裼。早开右帨之祥。方兹缵承。越有褒序。以厚同生之爱。以荒成国之腴。进以长名。蕃之异数。于戏。阙 


      　　卫国长公主进封冀国大长公主制 

      　　门下。朕荷二仪之休。承六圣之业。涣湛恩于万国。隆懿号于两宫。永惟贵主之贤。保有皇支之宠。载颁新命。以告治廷。卫国长公主、性备柔嘉。德兼专靖。有宝慈季女之爱。寔先朝同气之亲。中以贵行。亶荷休明之烈。宛然左辟。不忘法度之循。庆属承祧。恩先叙族。诞颁徽册。易沫土之奥区。申锡大名。荒冀郊之美国。特蕃异数。良协慈衷。以穆民风。以陪汤赋。于戏。琴瑟静好。夙闻和乐之音。车服秾华。允称肃雝之德。往承渥命。永介繁禧。可特进封冀国大长公主。仍令所司择日备礼册命。主者施行。 


      　　温国长公主进封曹国长公主制元祐七年二月日丙寅降 

      　　周制王姬。下于重翟之一等。汉封帝子。主以同姓之诸公。维尊贵而有行。顾肃雝之甚宠。人伦伊始。风化所基。仰怀谋烈之休。祗率典常之旧。前期筑馆。兹命有家。温国长公主、储宝婺之灵辉。侔素舒之华耀。柔嘉为德。生资浚哲之祥。淑慎有仪。居迪宝慈之训。夙启兰陵之大邑。将驾金根之右騑。忠贤之家。莫如□乐。汤沐之赋。其以济阳。于戏。常卦长阴。相与协雷风之象。召南妇道。彼秾如桃李之华。凤凰于飞而和鸣。琴瑟在御而静好。永维尔室之燕誉。益重我邦之荣怀。可特进封曹国长公主。仍令所司择日备礼册命。 




      ●宋大诏令集卷第三十八 

      　　皇女三 

      　　封拜三 

      　　冀国大长公主进封秦国大长公主制绍圣二年十月己卯宣仁外除 

      　　立爱笃亲。系于王者之风化。从□谨礼。必以人情而节文。朕永慕徽音。俯终哀制。论功纪德。而不能□其报。竭诚尽顺。而无以致其思。眷惟近戚之贤。常有慈颜之念。礼宜有称。义所不忘。爰居大廷。式颁休命。冀国大长公主、肃雝成性。淑慎有仪。以帝女之贵而不习于骄。以皇姑之尊而能茂厥德。懿范成于静正。善行发于薰修。属当祥禫之周。同深霜露之感。匪加褒册。曷广孝心。中冀开荣。已视真王之品。咸秦锡号。更增大国之封。于戏。安享隆名。所以厚□国之庆。仰怀先训。岂复矜车服之华。益蹈箴规。期绥祉福。可进封秦国大长公主。仍令所司择日备礼册命。 


      　　皇长女封福庆公主制绍圣三年二月丙子 

      　　敦天性之爱。则以义而称情。叙人伦之恩。则因亲而立教。眷予元女。有国旧章。爰即治廷。诞孚明命。皇长女、天枝发秀。坤掖分辉。早符设帨之祥。首兆涂椒之庆。柔明日就。虽未逮及笄之年。岐嶷天资。已肇有成人之度。考循彝典。敷锡美名。主之同姓之公。视以真王之秩。以亲天属。以扬王休。于戏。周美王姬。下其车服之等。汉尊帝女。胙以汤沐之封。兹无愧于前人。其永绥于多福。可特封福庆公主。 


      　　皇第二女封德康公主制绍圣三年五月辛卯满月 

      　　朕嗣有令绪。获承至尊。先正其身。以迪家人之吉。乃安斯寝。继膺女子之祥。敷锡宠名。诞扬休命。皇第二女、英华秀出。婉娈性成。天实祐于皇枝。人聿怀于邦庆。载震载夙。既踰弥月之期。克岐克嶷。将兆成人之美。诹辰协吉。若古有章。申之以父子之至恩。主之以公侯之同姓。是基王化。式厚人伦。于戏。礼以待年。虽未筑鲁侯之馆。风将正始。庶克绍平王之孙。其对扬于殊休。以永绥于多福。可特封德康公主。仍令所司择日备礼册命。 


      　　康国长公主进封定国长公主制绍圣四年二月庚午降 

      　　朕始基王化。敦叙人伦。维时同生。乃国懿戚。爰托体于先帝。将下嫁于诸侯。孚于大廷。宠以休命。康国长公主、徽猷顺穆。懿行裕和。有王姬之肃雍。有静女之婉娈。发祥考室。庆昔兆于占蛇。合好承家。礼甫成于奠鴈。筑兹外馆。建尔大邦。胙以脂泽之封。下其车服之等。以祉中行之元吉。以伸维则之孝思。于戏。惟聿脩厥德。则宜其家人。惟淑慎其身。则成于妇道。永绥厥位。尚远乃猷。可特进封定国长公主。仍令所司择日备礼册命。 


      　　皇第三女封懿康公主制绍圣四年六月丁未周晬 

      　　夫家道克正。乃为王化之基。人伦之亲。莫先天属之爱。眷予幼女。周晬斯辰。其猷告于外廷。肆诞颁于显册。皇第三女、天潢毓粹。宝婺储辉。早应设帨之祥。未至及笄之岁。德柔嘉而日就。性岐嶷以自然。用商赉于美名。以辅成于淑质。视以真王之秩。主之同姓之公。岂惟懋闺壸之修。抑以广宫闱之庆。是稽成宪。岂曰私亲。于戏。彼秾桃李之华。周诗述王姬之德。洵美琼琚之佩。郑风称有女之贤。尚远乃猷。克将而福。可特封懿康公主。 


      　　皇第四女封懿宁公主制元符元年九月壬戌 

      　　国家祚运重熙。宫闱袭庆。有齐季女。方在孩提。率由旧章。宜蒙位号。其颁显册。以诏外廷。皇第四女、孕粹璇源。参华宝绪。犀帐珠褓。不烦傅姆之勤。瑜珥瑶环。蚤着成人之度。信帝子之来降。真天孙之下游。诞弥六寝之欢。燕及两宫之慰。适临晬日。肇锡华名。视以真王。主之同姓。盖推恩者、必幼吾幼。而立爱者、在亲其亲。非朕尔私。厥循彝训。于戏。于鲁筑馆。未及议高门之姻。半楚疏封。方将启大国之壤。益慎尔止。往承之休。可特封懿宁公主。仍令所司择日备礼册命施行。 


      　　周国长公主进封燕国长公主制元符三年正月甲午祐陵即位 

      　　门下。朕嗣守大训。君临庶邦。念遭难于我家。用奉若于先后。乃眷诸姑之长。时惟近属之尊。播告庶邦。爰申显册。周国大长公主、徽猷淑美。顺德裕和。履帝武以发祥。执妇道而下嫁。念兹皇祖。久对越以在天。末予冲人。大统承于遗绪。稽其旧邑。已建周邦。宠以命书。胙之燕国。以扬初政。以示敦宗。于戏。流光垂荣。申锡曾孙之庆。开封列壤。用增常棣之华。服我宠章。益绥繁祉。可。 


      　　楚国大长公主进封吴国大长公主制同上 

      　　门下。朕罹国大忧。绍天明命。昭格烈祖。方怀追远之情。问我诸姑。肆有褒嘉之旧。其颁显册。敷告治朝。楚国大长公主、育粹仙源。发祥帝武。高无危溢之累。贵有法度之循。曷不肃雝。非独尚车服之美。莫不静好。是用嘉琴瑟之和。属缵服之云初。宜茂恩之申锡。胙之大国。宠以命书。于戏。贻厥孙谋。永念昭陵之德。轨兹妇道。益彰鲁馆之休。往服宠荣。用绥多福。可。 


      　　秦国大长公主进封越国大长公主制同上 

      　　门下。朕嗣守历服。绥御家邦。顾未堪于多艰。示惟新于厥德。乃眷诸姑之长。肆申睦族之恩。秦国大长公主、懿范顺和。令猷洵美。昔文祖英庙。□天性之慈。我烈考神宗。厚天伦之友。顷疏封于秦土。已筑馆于鲁邦。兹获绍于前人。用申加于异数。进登大国。敷告治朝。岂曰私亲。是稽成宪。于戏。下其车服之等。克迈周姬。申之汤沐之封。式隆汉主。尚迪有禄。永孚于休。可。 


      　　曹国长公主进封冀国长公主制元符三年正月二十八日乙未 

      　　门下。朕笃爱天伦。肇修人纪。率时昭考。永□欲报之恩。视兹同生。诞布惟新之命。曹国长公主、柔闲有则。淑婉自将。秾如桃李之华。娈若丝纶之钓。昔我先后。推则友以因心。末予冲人。在□先而改后。□荣有典。出命于廷。于戏。岂无他人。莫如同父之戚。□□□□。□次诸姑之尊。尚祗乃心。以绥厥禄。可。 


      　　定国长公主进封邓国长公主制同上 

      　　门下。朕绍明命以宅师。□大猷而□□。惟新厥德。以治其家。眷同气之懿亲。乃天伦之近属。其申显册。播告庶工。定国长公主、懿美是用褒嘉。申锡命书。进登大国。于戏。犹执妇道。□继周王之姬。宜其家人。增重鲁侯之馆。其祗宠命。以介多祥。可。 


      　　德国长公主进封庆国长公主制同上 

      　　门下。惟天降割。遭家多难。末予冲人。嗣大历服。兹承怀于烈考。用申命于天伦。德国长公主、懿美闲和。柔嘉顺□。□静女之婉娈。懋王姬之肃雝。虽未隆妇道之行。然动守□箴之戒。方履承祧之始。肆颁睦族之恩。孚告明廷。进登□国。以作尔祉。以扬王休。于戏。立爱惟亲。式隆帝乙之妹。因心则友。尚继平王之孙。往承天休。益介尔福。可。 


      　　德康公主进封荣国公主制二十九日丙申 

      　　门下。朕嗣无疆之大历。宣列圣之重光。方谨始以承祧。顾敦宗之有典。诞扬明命。申锡懿亲。德康公主、岐嶷生知。柔嘉日茂。永怀先后。遽罹罔极之忧。肆予冲人。敢后有先之义。用笃因心之友。是增慈幼之情。锡以命书。胙之封国。于戏。莫远具尔。重念前人之休。从而进之。示敦犹子之爱。往绥尔禄。遹观厥成。可。 


      　　懿康公主进封嘉国公主制同上 

      　　门下。朕恭天眷命。缵国庆基。用推敦叙之仁。诞布惟新之政。乃眷懿主。告于治朝。懿康公主、淑德日新。令仪天赋。克师承于傅姆。已训顺于公宫。方就养以无方。遽缠哀于罔极。兹切因心之美。用增慈幼之情。锡命告廷。疏荣开国。以作尔祉。以扬王休。于戏。惟新陟王。永笃在天之慕。莫如同父。用申睦族之恩。祗服宠光。益臻多福。可。 


      　　皇长女特封德庆公主制建中靖国元年五月二十九日 

      　　门下。政先治内。礼贵缘情。虽曰王姬。实系国风之重。乃生元女。允为家道之祥。稽厥典章。嘉其性习。爰颁美号。用告大廷。皇长女、桂魄分辉。天枝发秀。柔嘉自得。无烦傅姆之贤。聪悟夙成。知习公宫之教。载占谷旦。咨用佥谐。特加封邑之荣。增重宫闱之庆。于戏。妙龄岐嶷。已多淑慎之仪。内则渐磨。更茂肃雝之德。益遵懿范。以永殊休。可。 


      　　皇第二女特封永庆公主制建中靖国元年二月庚子 

      　　门下。笃亲所以兴仁。正始所以基化。国必有礼命之异。人不以名分为私。粤惟帝女之尊。高视列侯之贵。嘉循旧典。敷告外廷。皇第二女、宝婺流徽。仙源疏派。禀幽闲之淑德。赋柔静之懿姿。早符设帨之祥。载茂涂椒之吉。覃訏异秉。信天人之仪刑。岐嶷夙成。均日月之明润。未习公宫之教。无烦傅姆之贤。爰诹令辰。肇新美号。拟真王之秩。主同姓之公。以厚人伦。以蕃帝室。于戏。亲之欲贵。岂特盛车服之崇。戒之用休。于以广宫闱之庆。往膺多祉。进懋殊恩。可。 


      　　皇第三女特封顺庆公主制崇宁二年三月 

      　　门下。朕迹风化之源。则治繇近始。率敦叙之典。则恩必内崇。仁匪私亲。礼将明分。皇第三女、柔嘉之则。禀自生知。岐嶷之姿。得之天性。秾华滋发。贤范日新。无烦傅姆之勤。蚤着成人之度。思辅淑质。用加美名。主之同姓之公。视以真王之秩。庸侈皇图之庆。益昭家道之祥。于戏。诗纪王姬。盖推车服之盛。汉尊帝女。实优汤沐之封。惟克顺承。乃膺多福。可。 


      　　皇第四女封淑庆公主制崇宁二年三月三日 

      　　门下。朕纂承丕基。钦笃前烈。帝室多祉。诞膺邦国之祥。天孙下游。更浃宫闱之庆。眷予爱女。爰锡美名。岂曰私亲。是惟成宪。命龟荐吉。孚号告廷。皇第四女、毓粹仙源。分荣宝系。英华秀发。婉慧生知。性自得于柔嘉。教靡烦于保傅。将尽增其异禀。兹宠赉于徽章。秩视真王。礼参正后。主公侯之同姓。申父子之至恩。以协公言。以恢大化。于戏。爱形乎内。仁斯覆于万方。治先于家。风遂行于四海。往履多福。勉流淑声。可。 


      　　冀国长公主封秦国长公主制崇宁二年五月六日 

      　　门下。朕承燕诒之考烈。赖雍佑之母慈。礼变禫祥。甫毕三年之制。恩隆骨肉。将刑四海之风。惟时同生。乃国贵主。特颁显册。爰告治朝。冀国长公主、毓秀璇源。发祥宝绪。质美瑛瑶之粹。姿秾桃李之华。大国名都。视以真王之秩。高门勋胄。主之同姓之公。宠禄愈光。贤声弥劭。逮兹免服。肆以推恩。易中冀之旧封。启咸秦之新壤。用彰懿范。期广孝心。于戏。帝妹既归。当蕲于受祉。天姻惟隔。亦尚于宜家。益懋徽猷。永膺遐福。可。 


      　　皇第五女特封延庆公主制 

      　　门下。朕嗣有令绪。率由旧章。帝祚是承。敢忘继继之重。人治为大。孰先亲亲之恩。眷惟诸女之封。兹实有邦之制。诞告列辟。庸示至公。皇第五女、柔明夙成。韶令日就。天资自度。姆教靡勤。虽越在于孩提。宜进膺于位序。以侈宫闱之庆。以将闺壸之脩。盍举前彝。用昭宠数。于戏。主之同姓。惟王室之是尊。锡以美名。见天孙之特异。勉循图史之戒。茂对车服之华。嘉声垂延。多福□□。可。 


      　　韩国长公主特封鲁国长公主制崇宁二年五月六日 

      　　门下。睦族惇宗。是惟天子之孝。分封锡号。斯亦圣人之公。朕绍业泰陵。蒙休慈德。感慕甫终于哀制。褒崇当及于懿亲。其布徽章。以孚众听。韩国长公主、禀资令淑。造行柔嘉。远积润于紫潢。夙扬辉于宝婺。从傅姆之教。则乐善以忘劳。饬王姬之车。则降嫔而尽礼。素显宜家之誉。屡疏封国之腴。祗服宠光。率循宪度。肆易名于韩土。爰析壤于鲁郊。以昭惇叙之仁。以协荣怀之庆。于戏。施深则报重。属近则恩隆。刑孝友之风。庶其无愧。茂肃雍之德。时乃有休。益蹈箴规。永绥寿祉。可。 


      　　庆国长公主进封益国长公主制同上 

      　　门下。朕席昭孝之闳休。承钦仪之至德。竭诚尽礼。顾未足以报功。立爱施仁。宜莫如于叙族。欲致广恩之道。必先同气之亲。其诏治廷。以颁褒册。庆国长公主、秉心渊懿。履行粹和。庆钟长发之源。资禀少成之智。动循典训。居蹈箴规。淑慎为仪。则有齐之季女。肃雝迪德。则彼美之王姬。必锡号以分封。犹待年而筑馆。诞增燕誉。益懋宠先。改庆朔之名区。撤岷梁之善壤。以敦天属。以睦民风。于戏。授之不以私。盖有古今之通谊。亲之欲其贵。实存仁孝之至情。祗服训辞。永膺寿嘏。可。 




      ●宋大诏令集卷第三十九 

      　　皇女四 

      　　封拜四 

      　　皇第六女特封寿庆公主制崇宁二年五月六日 

      　　门下。笃天性之至爱。则仁始于亲。尊王道之丕彝。则礼先乎近。眷予幼女。早膺设帨之祥。举国旧章。爰布告廷之命。皇第六女、柔嘉异禀。温惠夙成。分宝婺之凝辉。毓璇源之秀润。剪鬌午建。方观婉娈之初。带瑗丁辰。已着肃雝之渐。瑟彼琼琚之佩。煜然桃李之华。虽未教于公宫。寖克谐于姆训。属诹龟之协吉。乃出綍以疏荣。气当长养之时。乐具舒和之奏。主之同姓。视以真王。以昭考室之祥怀。以须筑馆之燕誉。于戏。寿特高于五福。以莫不增。庆本自于一人。求锡尔类。茂绥嘉号。翕受冲祺。可。 


      　　益国长公主进封冀国长公主制崇宁三年十一月十一日 

      　　门下。朕亲睦九族。惇劝万方。惟王化之始基。本人伦之大义。乃眷帝室之戚。有如王姬之贤。将下嫁于诸侯。当主姻于同姓。肆朌显册。敷告治廷。益国长公主、毓秀天源。托质神考。赋肃雍之美德。体柔嘉之令仪。洵若琼琚。华如桃李。恩既崇于筑馆。礼宜备于承家。爰锡宠章。更旧封于益部。诞膺异数。开大国于冀方。岂独盛其仪服之容。亦以厚其汤沐之奉。惟国之旧。匪予所私。于戏。凤皇于飞。盖得女归之吉。琴瑟在御。勉成妇道之隆。尚体朕怀。毋忘尔事。可。 


      　　皇第七女特封惠庆公主制崇宁四年六月十三日 

      　　门下。以御于邦。治必由于家始。欲明其德。爱寔自于亲先。矧惟帝女之隆。肆有国章之旧。诞扬成宪。敷告外廷。皇第七女、毓秀仙源。分晖宝婺。聪惠着于覃訏之际。柔嘉见于岐嶷之初。得天性之自然。赋生知之异禀。虽未逮及笄之岁。顾已有成人之姿。朕仰承燕翼之谋。荐膺蕃衍之庆。将辅就于淑质。俾商锡于美名。主之同姓之公。视以真王之秩。载涓谷旦。式举丕彝。以厚人伦。以基王化。于戏。周诗美车服之等。汉氏启汤沐之封。恩匪亲私。义惇国体。其对扬于休命。用永介于鸿禧。可。 


      　　皇第八女特封安庆公主制崇宁 

      　　门下。朕克绍先猷。敢忘于继继。用隆天性。思笃于亲亲。是为王化之基。时乃人伦之本。眷□诸女。有国彝仪。涓选嘉辰。对扬休命。皇第八女、储祥宝婺。毓秀璇源。淑质得于天成。徽声闻于日就。吉□大人之兆。宜尔弟兄。美播王姬之时。华如桃李。虽未离于襁褓。固已□□言容。既下天孙之津。来符景运。未降帝子之渚。宜受始封。属吉日之斯临。率旧章而诞布。匪惟私昵。盖有典常。主以上公。加之美号。安乃康宁之谓。俾寿而臧。庆兼福禄之称。方兴未艾。佩以辟邪之玉。陈之厌翟之车。协我慈怀。锡尔宠数。于戏。亚于王后。实稽周室之隆。冠以徽名。亦用唐家之旧。往膺优渥。益介繁禧。可。 


      　　皇第九女封和庆公主制崇宁四年十月三日 

      　　门下。敦天属之亲。所以刑风化之本。率邦章之旧。所以严名分之公。兹恩义之大方。寔古今之彝制。朕□□家人之吉。继膺女子之祥。肇举徽仪。诞扬休命。皇第九女、□华宝绪。毓粹璇源。兰茁其芽。居怀香国之懿。玉莹其质。内蕴自天之温。未烦傅姆之勤。已着成人之度。属命龟之荐吉。孚出綍以疏封。商锡美名。备崇显册。视以真王之秩。主之同姓之公。以昭帝祉之休。以笃天孙之庆。于戏。克岐克嶷。既彰和惠之资。无非无仪。寖懋肃雍之德。永绥寿嘏。益对龙光。可。 


      　　吴国大长公主特进封吴越国大长公主制崇宁五年十月二十四日 

      　　门下。朕纂绍丕图。钦笃前烈。眷昭陵之爱女。寔尊属之懿亲。义所当隆。恩宜有称。申加异数。敷告外朝。吴国大长公主、柔惠而性纯。端庄而言。靖。席王姬之贵富。而体尚清恬。居帝子之高明。而动遵冲约。夙显宜家之誉。荐膺彻土之封。固已礼秩视于真王。仪服参于正后。而遽遘嫠居之戚。重兴感恻之情。是用进两国之隆名。扬大廷之徽册。以展爱亲之意。以昭优异之章。时惟茂恩。式□彝典。于戏。念兹皇祖。每怀图报之衷。问我诸姑。肆厚褒贤之渥。尚祗光宠。永介寿祺。可。 


      　　皇第十女进封康庆公主制崇宁五年十一月十六日 

      　　门下。为政以德。治其国者齐其家。立爱惟亲。发乎迩而见乎远。朕祗率典训。稽参情文。以厚人伦之风。以惇王化之本。眷惟幼女。肇启初封。播告在廷。诞扬显册。皇第十女、仙源毓粹。宝婺储英。岐嶷得之生知。柔顺资于天性。承徽日茂。钟秀增华。未觌公宫之彝。已昭邦媛之度。列侯视秩。将图炎汉之规。嘉号别名。爰考有唐之制。主上公之同姓。亚王后之盛仪。以彰命数之隆。以侈皇家之庆。于戏。欲其贵富。既伸天属之恩。曷不肃雍。其懋王姬之美。往承休命。永介繁禧。可。 


      　　魏国大长公主进封制大观三年六月二十八日 

      　　门下。迪追远以展亲。盖将广孝。因叙情而疏宠。所以隆恩。眷言近属之尊。粤有嫠居之感。顾深优遇。盍厚褒章。涓以休辰。告于列位。魏国大长公主、禀资和惠。履行温恭。席王姬之贵。而迪德有常。处帝姑之崇。而率礼无越。久着宜家之质。荐膺赐邑之荣。视爵秩于真王。参仪服于正后。比轸私庭之感。屡兴中夜之思。义所当先。命惟有称。是用胙以两国。广汤沐之新封。册于大廷。备声容之缛典。并超彝制。益示龙光。于戏。以慰其心。推厚陵之慈念。用锡厥祉。协神考之友怀。尚服殊休。永绥多福。可。 


      　　除皇第十四女特封□福公主制大观二年七月五日 

      　　门下。立爱惟亲。用致人伦之厚。以名出信。盖彰命数之崇。眷予治假于有家。时乃庆钟于幼女。宜申异宠。以称隆恩。爰告大廷。式孚群听。皇第十四女、璇源毓粹。宝婺分辉。懿范天成。潜蕴琼琚之美。淑姿日就。寖敷桃李之华。自膺设帨之祥。兹届剪羁之祉。载涓谷旦。肇锡徽章。主之同姓之公。视以真王之秩。以昭惇叙。以主荣怀。于戏。曷不肃雝。益懋成人之德。欲其富贵。特加大国之封。其茂对于龙光。以永绥于寿嘏。可。 


      　　皇第十五女特封绥福公主制大观四年正月十八日 

      　　门下。朕钦承丕绪。祗绍燕谋。王假有家。诞厚人伦之本。天锡纯嘏。继膺女子之祥。惟时初封。厥有彝宪。载涓谷旦。敷告大廷。皇第十五女、宝婺分辉。仙源毓粹。英华秀发。煜然桃李之姿。温惠生知。瑟彼琼瑶之质。将兆成人之度。宜新迪德之名。主于同姓之公。视以真王之秩。盛其仪服。册以命书。以昭典礼之光。以侈宫闱之庆。于戏。周诗正始。寔美王姬之车。唐制弥文。斯崇帝女之号。对扬恩渥。茂介寿祺。可。 


      　　瀛国公主特进封陈国公主制大观四年三月四日 

      　　门下。朕诞膺景命。祗绍宝图。永怀天显之亲。惇叙人伦之本。眷言懿主。钟爱泰陵。念女子之有行。虽王姬而下嫁。宜崇异数。用粲至恩。敷告治廷。肆扬赞册。瀛国公主、仙源毓粹。宝婺分辉。聪惠敏明。禀天姿而特异。婉柔端静。在姆教而弗烦。动遵图史之规。居饬组紃之习。方迨及笄之茂。将从外馆之归。是用易河间之□□。启□阳之新壤。亚于正后之等。主以上公之尊。□□□之嘉辰。□大易之元吉。以合二姓之好。以基万化之源。于戏。远监周诗。匪专荣于车服。近观唐戒。亦成美于家邦。往懋肃雍。永绥寿嘏。可。 


      　　皇第十六女特封显福公主制大观四年七月八日 

      　　门下。朕绍承圣绪。祗荷天休。宜其家人。永迪御邦之庆。乃生女子。继膺考室之祥。惟时初封。厥有彝宪。载涓谷旦。诞告群工。皇第十六女、质禀□□。性□慧□。秀毓璇源之润。荣分宝婺之辉。婉娩以从。虽未即公宫之教。柔嘉自得。顾无烦傅姆之勤。属□日之甫临。盍徽章之肇举。参稽茂实。褒进美名。主同姓之上公。视真王之峻秩。以昭内治。以厚民风。于戏。推敦叙之隆恩。庶几广爱。成肃雍之懿德。罔不在初。往服宠光。益绥寿祉。可。 


      　　皇第十七女特封熙福公主制大观四年十二月二十八日 

      　　门下。因亲立爱。兹以御于家邦。若古有猷。用特昭于礼命。惟时幼女。爰启初封。敷告治廷。诞扬徽数。皇第十七女、□霄锡美。帝室储辉。娈彼惠心。厥有成人之度。温其粹质。岂繄傅姆之勤。属晬日之迎辰。协嘉名而懋宠。乃涓谷旦。肇举彝章。视峻秩于真王。主上公于同姓。以敦天属。以厚大伦。于戏。考室于宣。已卜莞簟之庆。疏恩于汉。并开汤沐之封。既增涣于壸闱。寔并崇于位叙。膺兹休渥。永介寿康。可。 


      　　皇第十八女特进寿福公主制政和元年三月三日 

      　　门下。朕丕膺纯佑。□洽蕃厘。庆覃考室之占。载生女子。化迪御邦之要。必本人伦。肆涓吉以肇封。用扬廷而孚命。皇第十八女、柔闲自得。婉惠夙成。惟时襁褓之初。已粹英华之美。珠躔挺秀。寔诞降于天孙。兰渚涵姿。过来游于帝子。兹届剪羁之旦。允符设帨之祥。属来谂于近司。用特昭于徽数。协之华序。锡以令名。班峻秩于真王。亚备仪于正后。义敦皇绪。教棐民彝。于戏。启脂泽之丰。恩固加于亲爱。宜车服之盛。德尤在于肃雍。茂对龙光。益谐燕誉。可。 


      　　皇第十九女特封顺福公主制政和元年三月二十五日 

      　　门下。朕稽邦家立爱之经。着皇女疏封之训。主于同姓。秩茂视于真王。锡以美名。礼特隆于初命。具□丕报。申诏群工。皇第十九女、粹岐嶷之姿。茂柔良之质。纯然禀异。允矣生知。继图史之芳。宜有性□之善。养肃雍之德。谅无姆教之烦。庸毕协于师言。□肇颁于涣渥。是将序簪韨于位。以御治朝。陈金石于庭。以□显册。敦崇国体。循用邦彝。嘉乃妙龄。膺兹徽数。于戏。周盛车服之饰。所以重王姬。汉优汤沐之恩。所以尊帝女。惟时旧典。匪曰予私。尚益介于寿康。以永绥于祉福。可。 


      　　庆国公主特进封韩国公主制政和二年二月五日 

      　　门下。立爱惟亲。所以致人伦之厚。因心则友。所以明天显之恭。眷皇室之贤姬。迺哲宗之季女。礼将优于下嫁。恩莫盛于增封。诹叶嘉辰。诞扬徽册。庆国公主、柔良自得。淑慎无违。夙开银榜之祥。茂毓珠躔之粹。重为楷则。奚烦师氏之规。居靡骄盈。尤习公宫之□。鴈奠甫谐于出御。龟犹爰及于有行。稽大国以相攸。孰如韩乐。诏治廷而锡命。无若汝宜。载秾车服之华。弥重琴瑟之好。以尊帝胄。以侈邦荣。于戏。合姓惟寅。盖谨造端之义。于归以祉。允孚元吉之中。其益蹈于箴图。用永绥于燕誉。可。 


      　　皇第二十女特封□福公主制政和三年四月十六日 

      　　门下。敦爱理亲。将厚家邦之□。设仪辨位。孰先被命之崇。矧诞受于天休。式载生于女子。甫临晬日。爰启初封。协以嘉辰。告于列位。皇第二十女、□姿淑□。秉德粹纯。膺璇极之储辉。溯珠躔而□□。□□玉质。蚤□□□之祥。茁彼兰芽。兹届剪羁之旦。扬□□□。锡以宠□。□□□之殊荣。亚后仪之一等。用□□□□□。允□政壸之华。于戏。半楚国之封圻。视秩盖□□□□鲁人之候馆。疏恩前示于嘉称。宜懋肃雍。益□□□□□□□□。 


      　　韩国大长公主特改封贤德懿行大长帝姬制 

      　　门下。朕躬揽万机。□□□□□□□□制。褒叙懿亲。率昭考之谟。缉熙□矩。□眷诸姑之重。□□近属之尊。锡以丰章。告于□位。韩国大长公主、性姿柔惠。□禀静专。极徽数于累朝。蚤敦庆□。□大名于两国。弗□□□。矧兹邦典之新。式表帝族之盛。载崇□命。弥厚化风。于戏。车服不系厥夫。盖由前训。富贵弗更其守。益懋远猷。往服恩荣。永绥寿嘏。可。 


      　　徐国长公主特改封柔惠长帝姬制 

      　　门下。朕监观周道。祗若先猷。表实定名。饬正循沿之陋。因心广爱。肇颁新美之称。眷是贤姬。时□同气。宜载扬于丕号。用孚告于群工。徐国长公主、温惠柔明。谦恭静壹。爱钟烈考。蚤承顾育之慈。厘降勋门。弥着肃雍之誉。属诞更于往制。庸改锡于徽章。考德谓宜。申恩惟旧。于戏。事师于古。方跨越于三王。仁笃于亲。庶仪刑于四海。尚绥福履。无怠训言。可。 


      　　陈国公主特改封淑和帝姬制 

      　　门下。朕若古猷训。因时缉熙。眷□帝子之疏封。尚繄侯邦之筑馆。肆遵先志。聿新一代之规。肇举嘉称。用亶群工之听。陈国公主、柔良自度。淑慎有仪。席庆皇闱。迺哲宗之爱女。言归甲族。疏沁水之新封。属诞正于前彝。宜申加于异数。式昭懿行。佥穆师言。于戏。按实定名。允协邦图之永。因心则友。弥敦天显之恭。祗服龙光。永孚燕誉。可。 


      　　韩国公主特改封淑慎帝姬制 

      　　门下。立爱惟亲。莫重因心之友。以仪辨等。孰先表实之称。眷皇室之贤姬。乃哲宗之季女。遹申前诏。诞布新章。韩国公主、秉德温良。凝姿秀粹。蚤习公宫之教。柔则内融。蔚为戚畹之华。徽声外着。兹举周家之制。肇更汉室之封。以正邦经。以昭古训。于戏。成缉熙之茂宪。必也正名。侈敦叙之隆恩。庶几广爱。往叙宠渥。益介寿祺。可。 


      　　除嘉福公主特封嘉福帝姬制政和三年四月十五日 

      　　门下。朕若古有猷。绍休成训。因亲立爱。诞昭天性之隆。以义制名。式表帝姬之重。眷予元女。钟庆宸闱。冠美号以申恩。诏昕廷而扬命。嘉福公主、珠躔毓粹。坤掖凝辉。法度生知。已着言容之德。柔嘉自得。靡烦图史之规。兹肇举于新章。用丕宣于令则。载崇位叙。增典情文。于戏。洵美且都。有秾华之盛服。俾耆而艾。袭寿恺之多祥。勉迪徽声。以绥纯嘏。可。 


      　　荣福公主特改封荣福帝姬制 

      　　门下。祗奉丕图。遹追先志。备一朝之大典。酌三代之弥文。惟时帝子之尊。尚袭王制之旧。虽亲之欲其贵。礼务极于优隆。然名之必可言。事盍师于古始。其朌明命。用诰多方。荣福公主、气禀中和。性钟淑慎。彤管有炜。克遵图史之规。象服是宜。允蹈珩璜之节。顷稽故事。诞启初封。秩视真王。主之同姓。载念循沿之弊。必求训迪之方。申锡恩章。肇新爵号。以光国体。以厚民风。于戏。雅推敦叙之仁。将辅成于美化。克懋肃雍之德。其务称于殊荣。祗服训言。益绥寿祉。可。 


      　　安福公主特改封安福帝姬制 

      　　门下。朕丕厘景命。遹骏先猷。稽成周制作之隆。正炎汉循沿之误。惟时懿女。未易华称。虽秩视真王。备存于彝训。而主以同姓。徒袭于虚名。爰即大廷。诞扬孚号。安福公主、分流银燿。挺秀金枝。夙符寝簟之祥。茂叶涂椒之庆。谨珩璜之节。久着柔仪。衍汤沐之封。荐膺异数。方肇新于令典。宜申锡于徽章。以昭天属之恩。以厚人伦之本。于戏。亲之欲贵。必隆惇叙之仁。名必可言。尚懋肃雝之德。益绥祉福。茂对龙光。可。 


      　　康福公主特改封康福帝姬制 

      　　门下。仁以亲亲。盖示明伦之本。义兼贵贵。宜隆辨等之仪。朕爰考周诗。仰循先训。躬裁善制。厘筑馆之旧称。敷锡美名。耸班朝之师听。康福公主、庆钟华禁。祥发閟宫。岐嶷天成。居习组紃之教。肃雝日就。动无珩璜之哗。兹肇举于新章。用丕宣于懿则。沿情斯称。表实谓宜。于戏。位叙载崇。仍视真王之秩。箴图克谨。毋忘师氏之规。往对茂光。益绥多福。可。 


      　　崇福公主特改封崇福帝姬制 

      　　门下。朕考古立制。与周匹休。明德睦亲。自家刑国。惟是帝姬之贵。尚遵公馆之名。锡厥嘉称。用缉熙于先志。涣其大号。宜惇叙于我家。崇福公主、兰茁腾芳。瑜华禀粹。柔闲自得。靡烦傅姆之勤。庄重夙成。允发天孙之秀。兹诞扬于褒典。式增穆于徽称。礼命载崇。宠私惟旧。于戏。秾如桃李。聿瞻仪服之华。佩以琼琚。弥见德音之茂。尚绥介福。无愧前脩。可。 


      　　昌福公主特改封昌福帝姬制 

      　　门下。朕稽三代之盛隆。斥百王之卑陋。载惟帝女。尚循外馆之称。肇正邦经。追本先皇之志。爰朌涣号。增贲宠名。昌福公主、景纬储辉。皇枝孕秀。温其淑质。允孚珠玉之华。娈彼惠心。盖禀干坤之粹。兹大厘于彝制。用申锡于褒章。恩以亲隆。命惟时举。以厚宫闱之庆。以绍位叙之荣。于戏。曷不肃雝。既弗愆于姆训。成其福禄。宜永荷于天休。往服眷私。益虔率履。可。 




      ●宋大诏令集卷第四十 

      　　皇女五 

      　　封拜五 

      　　衍福公主特改封衍福帝姬制 

      　　门下。朕光膺景命。寅奉丕图。稽神考之燕谋。酌成周之盛典。眷言懿女。肇易华称。其孚号于大廷。以猷告于多士。衍福公主、分辉宝婺。毓秀璇源。迪德有常。虽未即公宫之教。率礼不越。顾已腾中壸之□。载惟郡国之封。盖本汉唐之陋。循沿既久。□正未遑。兹诞举于徽章。宜申加于茂渥。以笃邦家之庆。以隆父子之恩。于戏。必也正名。既尽遵扬之义。庶几广爱。用昭惇叙之恩。尚懋柔仪。永绥纯嘏。可。 


      　　徽福公主特改封徽福帝姬制 

      　　门下。朕监成周之隆。遵昭考之训。以□□位。孰先帝女之尊。以礼称情。爰举邦彝之茂。聿新厥命。诞告于廷。徽福公主、袭庆璇源。启封襁褓。涵姿明润。蜜瞻日月之华。秉德粹温。蚤着瑛瑶之度。□载颁于令典。用敷锡于嘉称。秩视真王。恩从旧数。于戏。有空□竞。益蕃宫壸之荣。无疆惟休。增侈龙光之施。勉循懿范。式介纯禧。可。 


      　　显福公主特改封显福帝姬制 

      　　门下。朕丕膺令绪。祗奉燕谋。眷惟诸女之贤。以主上公之贵。虽存故事。徒袭虚文。兹诞布于宏规。宜申加于显册。显福公主、珠躔挺秀。璇极分辉。柔惠夙成。瑟彼圭璋之质。英华日就。煜然桃李之姿。顷彻初封。式彰异数。载念两汉循沿之故。有惭三代制作之隆。爰锡恩章。肇新爵号。以笃家邦之庆。以昭教化之原。于戏。立爱自亲。朕敢忘于敦叙。以名出信。尔务称于龙光。尚懋乃猷。永绥厥福。可。 


      　　顺福公主特改封顺福帝姬制 

      　　门下。朕若稽于古。莫如三代之隆。训迪厥官。肇正百王之误。惟时懿女。申锡徽名。爰协休辰。式孚涣号。顺福公主、璇源毓庆。宝婺储辉。早符莞簟之祥。克谨珩璜之度。顷疏茂渥。既彻初封。主以同姓之亲。秩视真王之贵。虽存故事。止袭虚称。兹诞举于宏规。宜首加于异数。以隆国体。以棐民彝。于戏。易汤沐之封。朕既丕承于先志。异车服之等。尔其益懋于柔仪。往对殊休。永膺多福。可。 


      　　柔福公主特改封柔福帝姬制 

      　　门下。朕董正治官。缉熙先志。眷惟懿女。尚仍炎汉之封。肇易徽称。悉本成周之制。爰诹谷旦。诞告治朝。柔福公主、毓秀星辉。储精潢润。柔嘉自得。不渝图史之规。婉娩以从。靡俟保阿之训。顷□□□。□彻初封。秩视真王。仪参正后。载念熙宁之诏。备□□□□□。更制新名。申隆异数。以笃御邦之庆。以增考室之祥。于戏。器不假人。庸厚展亲之礼。名以出信。益隆报上之心。其体至怀。永绥多福。可。 


      　　皇第二十一女特封申福帝姬制 

      　　门下。朕躬临熙洽之期。世格和平之乐。既受帝祉。茂膺男子之祥。虽则王姬。益卜家人之吉。爰诹谷旦。肇锡美名。敷告治廷。茂扬休命。皇第二十一女、钟日月之明润。禀干坤之粹纯。德性生知。未习公宫之训。礼容自饬。无烦阿保之勤。甫当剪鬌之辰。已着成人之度。动合图书之戒。未疏典册之封。是用循鲁馆之称。载稽周制。鄙沁园之号。尽革汉规。眷尔柔嘉。伸之福禄。厥惟彝宪。匪曰私恩。于戏。立爱惟亲。兹广家邦之教。以仪辨等。徐观车服之华。褒对龙光。永绥寿嘏。可。 


      　　皇第二十二女特封宁福帝姬制政和四年五月二十七日 

      　　门下。朕膺溥临之命。纂累洽之图。将受厥明。屡协□宫之祝。乃安斯寝。嗣占右帨之祥。诞告治廷。式孚群听。皇第二十二女、濯潢流之秀。疏星极之辉。蚤惠夙成。瑟彼英华之粹。覃訏日就。煜然文采之华。未即教于女师。已服勤于姆训。甫十旬初晬之吉。侈三日剪鬌之仪。考图征章。褒时缛礼。异车服之节。亚□□后之尊。徽脂泽之封。视以真王之秩。用敦皇绪。俾厚民风。于戏。王假有家。方茂荣怀之庆。天被尔禄。永绥寿嘏之纯。□□□□□。□承燕誉。可。 


      　　皇第二十三女特封保福公主制政和四年四月六日 

      　　门下。立爱惟亲。式本御家之治。以名为表。莫严辨位之仪。眷帝位之方隆。嗣王姬之载育。诹辰协吉。敷策扬廷。皇第二十三女、膺莞簟之殊□。蕃壸闱之显福。柔明蚤惠。婉嫕夙成。被秾兰茞之华。洵美瑛瑶之度。实訏异禀。在傅弗勤。聿当初晬之期。爰举始封之制。诞昭徽数。侈亚后之丰章。商锡新称。协有周之旧典。以尚荣怀之庆。以闳敦叙之休。于戏。礼重剪羁。相德容之有俶。诗言衣裼。饬内行以无违。进席龙光。永绥寿恺。可。 


      　　嘉福帝姬特进封嘉德帝姬制政和五年四月二十八日 

      　　门下。礼本于昏。兹实明伦之重。名以出信。是惟立爱之先。眷予元女之贤。蚤即公宫之教。将备脩于嘉事。其商赉于丰章。猷告治廷。亶敷载册。嘉福帝姬、端庄而婉懿。淑慧而温恭。祥发日月之明。禀异干坤之正。潢流席庆。兹秾桃李之华。俶极承颜。浸服组紃之训。谨女图而自饬。肃珩佩以无哗。议年甫迨于胜笄。揆德克闲于执盥。比求良席。爰得勋门。载涓请吉之期。尽具纳成之典。肇疏园之宠。既参褕翟之辉。光筑馆之行。宜大粉田之渥。仰惟前代。于棐民彝。肆启命字之严。尽黜裂封之陋。申朌显号。用相柔仪。于戏。致枣栗之虔。往迪家人之吉。视衿鞶之戒。毋忘宗事之脩。其益懋于言容。以永绥于寿祉。可。 


      　　皇第二十四女特封荣福帝姬制政和五年九月十一日 

      　　门下。上天之载。有蕃传类之休。女子之祥。嗣协宜家之吉。将诞敷于显祚。其顺考于丰章。涓选刚辰。式孚列辟。皇第二十四女、禀令仪之静婉。躬柔度之端良。设帨于门。蚤袭椒涂之懿。载衣之裼。具昭莞寝之华。德容发于震夙之初。惠问成于覃訏之始。娈彼潢流之秀。煜然天纪之辉。方卜□于保阿。已弗勤于傅御。三月之末。爰当翦鬌之期。九十其仪。用兆结缡之祉。商锡王姬之制。允厘公馆之称。表实定名。设仪序位。佩之带玦。等异数于真王。锡以乘车。亚祲威于正后。则笃其庆。永孚于休。于戏。古我先王。时若棐民之化。有齐季女。克成治内之风。尚勉蹈于徽猷。思辅成于淑质。往绥燕誉。以介寿臧。可。 


      　　荣福帝姬特进封荣德帝姬制政和六年二月二十三日 

      　　门下。朕仰惟前代。若昔大猷。重嘉礼以厚人伦。为国始本。虽王姬而执妇道。作民孚先。名既正于疏封。恩亦隆于筑馆。诞扬明册。播告庶工。荣福帝姬、淑性惠温。柔度燕婉。华秾桃李。质粹琼琚。保傅不勤。幼而循图史之戒。组紃既习。长则有家室之归。维昏姻之及时。实风化之正始。逮兹下嫁。岂曰贵骄。奠鴈甫期。知龟筮之协告。施衿示训。亲盥馈以教恭。车服有行。典章增贲。我图懿范。更锡美称。用昭慈爱之怀。肆显肃雝之德。师言维穆。庭涣匪私。于戏。化行周南。朕则厘女士而以道。贵惟帝子。尔其循法度以宜家。永保令仪。自膺庆誉。可。 


      　　崇福帝姬特进封崇德帝姬制宣和二年五月二十八日 

      　　门下。周适王姬于诸侯。首论肃雝之德。唐尚公主于五品。间行盥馈之仪。眷予季女之贤。将有勋门之降。宜昭宠数。用告荐绅。崇福帝姬、发丛霄璇玉之祥。分宝宿天孙之庆。静专出于德性。婉娈茂于天姿。间阅诗书。雅有宫庭之训。自知纺绩。不烦傅姆之勤。桃李之华而归以时。条梅有实而迨其吉。瑟琴静好。宜其家人。凤凰和鸣。予得吉卜。乃考始笄之故事。有光外馆之攸行。宠申帝女之封。贵比真王之秩。结衿鞶而既戒。当远去于亲闱。躬苹藻以荐羞。尚恪修于妇事。于戏。毋以贵而废舅姑之恭顺。毋以富而忘杼轴之艰难。馆陶求郎。上之有请谒之戒。窦主踰制。下之有奢靡之讥。能迪予言。则为尔福。可。 


      　　皇第二十九女封令福帝姬制宣和 

      　　门下。受祉而施于子。有开女梦之祥。立爱而始于家。克迪民彝之厚。朕荷天右序。锡祚炽昌。聿生姬德之音。实衍邦祺之盛。宜孚诏号。用告朝绅。皇第二十九女、毓粹星潢。承休霄极。蕴徽柔之则。袭芬润于芳兰。擢岐嶷之姿。敷秀华于秾李。将惠姆师之淑训。寖昭壸室之令仪。朕惟有天下者、务亲其亲。为人父者、必幼吾幼。爰侈占蛇之庆。载为剪鬌之容。假太龟之神。肆涓辰于谷旦。佩辟邪之绶。乃商赉于嘉名。式隆天性之恩。以正人伦之本。于戏。诗着国风之义。德专美于肃雝。礼存内则之言。教莫先于婉娩。永绥寿嘏。益协荣怀。可。 


      　　皇第三十女特封华福帝姬制 

      　　门下。考室占女子之祥。载羡蕃昌之盛。唐棣喻王姬之德。亶昭徽美之声。仰帝极之申休。玩坤元而得索。协稽旧典。诞举茂恩。揆以刚辰。告于外寝。皇第三十女、分辉宝婺。毓秀仙源。亶聪慧以性成。钟静柔而敏达。瑶瑛温润。蕴四德以中存。桃李秾华。称六珈而□□。俯届十旬之晬。将严右鬌之仪。备展情文。具形宪度。朕方受天多祜。流祚无疆。则百斯男。正显本支之盛。有齐季女。允谐千亿之诜。爰因幼幼之慈。式厚亲亲之惠。商嘉名而□实。焕新礼以增荣。物陈亚后之崇。秩等真王之峻。以增皇绪。以辅民彝。于戏。象服是宜。勉慎言容之习。彤管有炜。务遵图训之规。益介寿祺。永光懿范。可。 


      　　皇第三十一女特封庆福帝姬制 

      　　门下。朕端眷命于璇霄。绵鸿休于宝绪。乃生女子。衍流祚类之昌。以明人伦。宏阐化风之穆。推御邦而厚本。叙施德以疏荣。登告群工。丕扬显册。皇第三十一女、韶姿夙茂。懿度天成。设帨于门。应享占于虺梦。载衣之裼。称柔饰于鞶丝。娈彼惠温。华然淑秀。如习公宫之范。靡烦傅姆之规。外馆重嘉。已兆结缡之始。午覊谨晬。先陈剪鬌之文。酌汉朝帝女之封。考周室王姬之号。车服异等。备参褕翟之华。汤沐多租。大启粉田之渥。以名为表。立爱惟亲。绥其福履之光。侈乃室家之庆。盖循彝宪。岂曰私恩。于戏。教婉娩以字笄。其寖承于令训。执肃雝而成德。尚终迪于芳猷。永对渥慈。益膺繁祉。可。 


      　　昌福帝姬特进封成德帝姬制宣和五年六月四日 

      　　门下。正男女以合二姓之逑。聿时循于嘉事。因父子以惇九族之爱。用畴协于彝章。朕仰承上帝之休。衍有公宫之懿。比拂龟而得吉。将执盥以教恭。孚告治朝。诞扬显册。昌福帝姬、柔明远识。温惠令资。储辉宝婺之躔。肖静坤舆之体。言容兼淑。秾如唐棣之华。法度有持。动成佩玉之儆。少而饬组紃之事。长则奉图史之规。靡由在姆之勤。盖禀自天之美。议年斯及。于礼有行。乃卜庆门。肇新外馆。诗陈下于正后。焕其车服之仪。史载主以上公。黜彼情文之陋。视真王、则亲之欲其贵。着成德、则名之必可言。商此徽称。蔚为异数。于戏。内和理而家可久。宜思戴氏之经。幼习贯而性自然。无替贾生之说。惟衿鞶是戒。惟苹藻是循。副予慈怀。绥尔寿履。可。 


      　　杂诏 

      　　公主行舅姑礼诏治平二年二月壬辰 

      　　朕尝侍先帝左右。恭闻德音。以本朝旧制。士大夫之子。有尚帝女者。辄皆升行。以避舅姑之尊。习行既久。义甚无谓。朕常念此。寤寐不平。岂可以富贵之故。屈人伦长幼之序也。可诏有司革之。以厉风俗。朕开喻之始。钦仰称叹。至于再三。不幸先帝后婴疾疹。其议中寝。朕躬承遗旨。敢不遂行。中书门下议降诏有司。以发扬先帝盛德。诏曰。盖圣人制礼。造端乎夫妇。所以正人伦。先王立教。莫善于孝悌。所以厚风俗。王姬下降。旧典有仪。其于舅姑。当行盥馈。然历代相沿。习为矜汰。至于乱昭穆之序。废长幼之节。是为作法于凉。何以使民。先皇帝暇日。尝以为言。欲加申饬。俾成礼顺。旋属违豫。未遑着于令也。末予冲眇。肇服休命。德音在耳。曷敢昏逾。率循大卞。盍先遗志。岂曰善继。用彰我昭考垂宪。足以贻谋后世者。其体兹旨。令有司案典礼奉行。仍令陈国长公主行舅姑之礼。王师约更不升行。 


      　　改公主名称御笔手诏 

      　　比览神考实录。在熙宁初。有诏厘改公主郡县主名称。当时群臣不克奉承。以至于今。比诏有司。祇若先志。循沿既久。莫能董正。稽考前王。周称王姬。见于诗雅。姬虽同姓。法古立制。宜莫如周。今帝天下。而以王封臣。可改公主为帝姬。郡主为宗姬。县主为族姬。仍以美名二字。易其国号。内两国者以四字。 


      　　降黜 

      　　皇女兖国公主降封沂国公主制嘉祐七年二月壬子 

      　　陈车服之等。所以见王姬之尊。启脂泽之封。所以昭帝女之宠。兹唯亲爱之攸属。时乃风化之所关。与不能安谐于厥家。则何以观示于流俗。兖国公主、生而甚惠。朕所钟爱。故于外家之亲。以求副车之配。而保傅无状。闺门失欢。历年于兹。生事弗顺。达于闻听。深所骇然。虽恩义之常。人所难断。至于赏罚之际。朕安敢私。宜告大廷。降徙下国。于戏。尔惟肃雍以成美德。惟柔顺以辑令名。及其恪思。庶承来福。可降封沂国公主。 


      　　赠典 

      　　皇妹故道士七公主仍赐号清虚灵昭大师赐紫法名志冲制 

      　　门下。先亲立爱。有国之彝章。渗泽漏泉。饬终之厚礼。载优赠恤之典。用推惇叙之恩。皇妹、故道士七公主、宝婺分辉。天枝发秀。夙禀柔嘉之质。逈怀喆惠之心。爰自妙龄。即依道范。遽宾仙而长往。俄早世以缠悲。岁籥屡更。音容永谢。宜举追褒之命。庶申轸悼之怀。赋邑脂田。特开于大国。徽名懿号。并法于真都。尚冀营魂。歆兹异数。可特追封卫国长公主。仍赐号清虚灵昭大师。赐紫。法名志冲。仍令所司择日备礼册命。主者施行。 


      　　故蜀国长公主追封越国长公主赐谥贤惠制 

      　　敕。生有封爵之荣。殁有赠襚之宠。迺国常典。施诸贵近。况在先帝之中女。寔朕同气之至亲。奄忽沦亡。可无褒恤。某、少而蕴慧淑之资。弗勤于保傅。长而成肃雍之美。是宜于室家。车服亚王后而增辉。国邑视公侯而不侈。朕嘉乃淑德。茂乃懿范。将极宠数。以熙长乐之爱。不幸婴疹。夭于盛年。悲动慈闱。痛均手足。不有追贲。曷纾朕怀。兹用申敕有司。择壤地之大者、莫如越。以加汝封。稽参谥法。明德有诚之谓贤。柔质慈仁之谓惠。以易汝名。庶几休声。可□诏世。汝有知也。尚克歆承。可。 


      　　故鲁国大长公主赐谥贤懿追封荆国大长公主制 

      　　敕。先王制礼。文以称情。永惟贵主之尊。奄及追命之际。兴言痛悼。用贲诸幽。具位、生有令仪。席庆皇祖。肃雍之美。协于声诗。遭命不淑。以至大故。盖王姬之车服。下后一等。而不系其夫。其位高者其享厚。其情至者其文缛。贵贵亲亲之义也。改封大国。被以休名。殁而有知。尚克膺此。可。 


      　　越国贤惠长公主追封大长公主制 

      　　敕。王姬之贵。而能执妇道以成肃雍之美。朕尝闻召南唐棣之诗矣。永惟皇祖之庆。笃生淑女之贤。赋命不融。中道而没。哀荣之典。兹何敢忘。故越国贤惠长公主、袭宠宫庭。生知礼义。仪降王后、有车服之荣。德配君子。称室家之懿。逮兹享帝之泽。推余尊祖之诚。大长之称。宠荣斯极。追锡成命。以贲九泉。 


      　　神宗第九女赠蔡国长公主追封兖国长公主制 

      　　敕。王者惇同气之戚。厚追往之恩。岂独致亲亲之私。所以风示四方。助成世教也。神宗皇帝第九女、赠蔡国长公主、钟祖宗之庆。袭神明之胄。贵为帝子。蚤慧夙成。方奉宫闱之欢。未膺车服之宠。奄先物化。寖历岁时。朕纂服之初。茕茕在疚。手足之爱。尚慰予心。尔生不辰。墓木已拱。想念畴昔。音容邈然。申锡密章。进荒大国。庶几窀穸。识此哀荣。可。 


      　　故燕国长公主追封唐国长公主赐谥贤穆制 

      　　朕惇叙天伦。兴崇孝治。永念昭考。笃生淑女之贤。载惟眇躬。实深同气之爱。遽闵告终之讣。敢忘追恤之恩。故燕国长公主、禀资柔明。毓德专静。蚤合勋门之好。率循妇职之恭。虽脂泽之封。蚤视真王之秩。而车服之等。靡矜贵主之尊。言常协于箴规。事必稽于图史。谓膺上寿。永巩繁禧。何期盛年。奄至大故。宜极哀荣之典。用伸痛悼之怀。陟疏名邦。仍锡美谥。冥灵弗昧。宠渥是歆。可特追封唐国长公主。赐谥贤穆。 


      　　故熙福公主追封华国公主制 

      　　先王立爱以隆亲。莫先于天性。君子缘情而制礼。岂吝于恩章。眷予幼女之姿。并毓灵源之粹。宜膺寿祉。忽遘沦亡。爰加赠饰之章。庸示褒荣之典。故熙福公主、秾华日茂。慧淑性成。年未及笄。已久流于芳誉。命有所制。嗟奄夺于妙龄。肆追锡于愍书。用曲伸于慈念。胙之名国。启以新封。尔尚不忘。歆此徽数。可特追封华国公主。 


      　　晋国长公主不起罢承天节上寿诏大中祥符二年十二月辛巳 

      　　惟妹之亲。爱均于同气。终天之诀。哀切于深衷。属以诞节届辰。庶邦毕会。有司献议。愿罢乐悬。在于朕心。亦所未忍。俾停展礼。用表追怀。其日群臣上寿。宜令权罢。 



宋大诏令集_3(41-60卷)   
  

     ●宋大诏令集卷第四十一 

      　　宗室一 

      　　封拜一 

      　　皇叔德文忠武军节度使加恩制 

      　　门下。朕仰绍鸿烈。惟怀永图。每纠宗族之恩。畴先伯叔之懿。用推厥爱。以展予亲。具官德文。道与粹和。天畀宗谨。有言而践百行。含章而畅四肢。早建将牙。兼穆台铉。邦洽斯誉。神劳以祥。岁艾而精明不衰。爵隆而悔吝弥远。比询朝论。已启王封。尚图久劳。更膺异奖。改疏假璧之奥。进服温貂之华。仍广辕畴。以大租入。于戏。脩人道之睦。我惟惇叙。阅天下之理。尔实老成。益美翰垣。参重宗稷。秉德陪义。是惟显哉。可。 


      　　皇兄允让宁江军节度使加恩制 

      　　门下。礼重祭膰。宠伯仲之国。诗标常棣。广亲族之爱。稽古敦睦。朕能行之。具官某。器令而周。志和而立。懿作休德。奋为嘉猷。早秉中权之雄。复正大宗之领。协我公姓。光于前人。间侍郊宫。参献彝瓒。服攸箴而惟谨。摄尔仪而罔愆。向者已徇朝言。特疏王爵。载惟褒渥。尚慊成劳。俾眎秩于台阶。且仍华于将阃。优实多户。并示隆恩。于戏。武穆文昭。其流斯远。元戎茂宰。注意所兼。尔其浚明日孜。蹈道时敏。钦助予治。丕缵肤功。可。 


      　　皇兄允弼武康军节度使加恩制 

      　　门下。朕惟一二兄弟。屏捍吾家。每推骨肉之爱。以强本根之托。矧在尔属。早休厥声。适及刚辰。进膺异数。具官允弼。甚德而度。参仁以和。居贵而罔流心。训恭而远祇悔。间陪郊献。佐庀宗司。抑抑攸仪。举皆率履。绰绰斯裕。内无违言。成于叙亲。时乃修职。比者虽疏王爵。未厌宠名。宜停后务之烦。俾领元戎之制。增食爰赋。兼实干封。于戏。磐石而宗。寄莫重焉。捍城于国。义莫先焉。何壮非猷。何顺非迪。仍畅折冲之远。姑隆绥族之恩。往惟懋哉。显对嘉命。可。 


      　　皇弟允良安德军节度使加恩制 

      　　门下。尧惇茂族。于变时雍。周建懿亲。时庸展爱。朕参式先宪。褒序吾宗。佥同公言。诞举恩册。具官允良。气韶质美。冯信厚之余。体和履顺。远冲孺之习。早经留务。常止上都。以尔考有叔父之尊。帝室之屏。勋昭彝器。庆裕后昆。向嘉冢嫡之承。已畴王爵之显。断自予志。申付节旄。因见官仪。衍实封祉。于戏。古有谟训。汝其念闻。夫宠不期骄而骄从。谦不待益而益务。脩也可以思永。慎也可以寡尤。移孝图忠。钦服兹命。饬躬靖位。往即尔藩。可。 


      　　皇弟允迪安静军节度使加恩制 

      　　门下。朕闻立爱莫先于亲。繁支实庇其本。每念攸训。匪伊异人。用推惇序之仁。期光夹辅之体。具官允迪。承焘天祐。衍庆宸孚。举动严方。趋尚闲敏。思长富贵之守。寖安朝夕之虔。向留使华。允穆公路。顷以王邸徂谢。予怀悼惊。念其堂构眷深。乔梓义重。维城有寄。墨绖还朝。载隆近属之恩。俾领中军之节。仍增邑食。且实户封。于戏。乃考之忠勋。四邦是式。乃兄之光宠。十乘有仪。尔偕厥荣。毋或滋怠。钦即殊奖。祇励厥猷。可。 


      　　皇弟允良加恩制郊祀 

      　　门下。朕率祖宗之常。谨郊庙之飨。迎日涓选。薰燎告成。衍三灵之欢豫。肆万民之庆眚。既饮其至。因赉尔劳。矧一二兄弟之亲。参陪夙夜之恪。宜缛恩典。以宠懿藩。具官允良。履尚详华。机采明悟。世不忘于济美。孝乃移于事君。王社以光。帅节云重。向因侍祀。弥见协恭。阗然阳气之休。襜如盛。服之美。我礼尤具。惟神克歆。特缘膰胙之颁。首笃鄂跗之爱。进加功号。兼拓爰封。且询中石之规。更增多户之实。于戏。自天介祉。既辑于上仪。为国懋能。敢私于同姓。往祇异数。勤劭壮猷。可。 


      　　皇弟允良特授特进依前检校司空同中书门下平章事华原郡王充奉宁军节度使加恩制嘉祐元年恭谢 

      　　朕沿康复之庆。荐昭报之忱。合祀干祗。大陈牲玉。先期袚乎路寝。申诏约乎圜丘。礼文昭明。仪体简大。既执量币。获侑祖宗之灵。复因祭膰。以亲兄弟之国。盖合扬于贶施。用均布于福厘。矧尧之变时雍。始于睦族。而周之厚民德。繇厥睦亲。式是仁恩。扬兹庆号。具官某。资质淑茂。体行端庄。令问夙昭。善猷允履。戚藩云建。使节是持。按图所封。载择膏腴之地。班槐就列。兼崇台宰之仪。入侍斋祠。居奉朝请。有庄恪之敏。得肃雍之称。朕享告成。尔庸惟穆。既饮斯至。乃泽厥劳。郑伯列于郏郊。滕侯先于异姓。班兹盛策。进以崇阶。仍增井牧之封。益宠云台之号。并为异数。用洽至恩。于戏。讫是上仪。布兹大喜。群工庶尹。既国典之是孚。至戚密亲。在家情之允洽。益慎尔德。以对厥休。可。 


      　　皇弟允初建节制嘉祐五年以前五月二十八日 

      　　门下。爵赏当功。则为善之劝广。名器不假。则至公之道存。然而隆恩睦亲。所以厚乎风俗。建侯作屏。所以捍于王家。非余敢私。乃国旧典。具官允初。质性纯茂。禀乎天资。学问发明。由于师训。惟我叔父。时为贤王。缅怀遗烈之存。属乃克家之善。自被蕃宣之寄。久参朝请之联。宜从留务之繁。进委临戎之重。节旄并建。井赋兼增。佥谋克谐。宠数惟渥。于戏。干戈卫社。内有宣勤夙夜之臣。甲胄在躬。外有奋力行伍之将。尔其念宴安之怀毒。知富贵之难居。戒损于满。而罔敢自骄。劳身以谦。而克保其位。无忘勉励。往服恩荣。可特授依前检校尚书右仆射、使持节耀州诸州事、耀州刺史、兼御史大夫、充感德军节度使、耀州管内观察处置等使、仍加食邑七百户、食实封二百户、散官、勋、封、如故。主者施行。 


      　　皇弟允初特授特进依前检校尚书右仆射兼御史大夫感德军节度使加恩制嘉祐四年祫享 

      　　百世必祀。德厚者流光。三岁乃祫。文繁则礼缛。朕训四海之孝。合七世之灵。因时永怀。备物亲享。祲容粲若。宝镇在焉。来九服之朝。用六代之乐。于时藩岳伯舅。二三弟兄。助祭在兹。侍祠有恪。嘉享云究。庆赐遂行。具官某。体韵详和。性质淳固。本贤王之后。资圣源之先。遥制侯藩。委高牙之重。宿留京邸。奉介圭之朝。能纂善猷。绰有淑问。自惇宗之讲祀。繇奉常以肄仪。结佩入斋。展軨从跸。清庙在望。极骏奔之恭。朱芾侍祠。有肃雍之美。朕以皇祖右飨。大嘏告慈。熙事备成。景福来格。还衡肆眚。进律畴庸。乃眷戚藩。益开土宇。仍进表功之号。更升躐等之阶。恩礼之隆。固先于异姓。名数之懋。滋表于展亲。于戏。承积累之祥。膺节制之重。斋祠□奉。灵宠荐加。益慎尔猷。往服朕命。 


      　　皇兄允弼依前检校尚书右仆射充宁国军节度使同中书门下平章事北海郡王加恩制嘉祐四年祫享 

      　　门下。稽若先王。制兹大祫。谓四时之常祭。未极孝思。约一闰之小成。诞为精厚。朕详案旧礼。考卜孟冬。驾言属车。登享祖庙。行践朝之礼。歌长发之章。惟时亲贤。豫我祠祀。尽肃雍之美。同凄怆之怀。亦既解严。宜有褒赏。用敷渥典。式告大廷。具官某。地则茂亲。时惟明德。系二南之化。躬两汉之风。表仪王家。有严重之质。导训宗子。得祗穆之和。兼徽台司。开赋王社。宿邸弥谨。奉朝滋恭。而自先甲肇禋。中严始事。率郇滕之诸国。逮鲁卫之密亲。侍斋幄之深。从昭銮之近。太室戾止。广乐绎如。奉亚祼之升。极其恭志。正赤舄之履。亶无流心。祖宗格思。祝嘏告止。歆乃孝享。赐朕祥厘。膰肉是颁。用先兄弟之爱。芳酒斯举。以泽公侯之勤。优衍采田。益畴真食。仍加功号之美。并昭名数之华。国典攸宜。家情允洽。于戏。同寅恤祀。既获无疆之休。夹辅慎徽。益保有终之吉。往钦厥命。永孚于休。 


      　　宗实起复依前右卫大将军泰州防御使知宗正寺制嘉祐七年十月壬辰 

      　　先王纠合宗族。而分职以治之。所以严宗庙。宗庙严则礼俗成。天下治。其事岂可轻哉。皇侄、右卫大将军、岳州团练使宗实。惠仁孝恭。忠信纯笃。故迁厥位。以修予宗正之官。亦先王治亲之意也。士之欲施于政。未有不学而能者。学所以修身也。身修则无不治矣。朕言惟服。尔往懋哉。可起复。依前右卫大将军、泰州防御使、知宗正寺。 


      　　皇叔允良检校太保兼中书令泰宁军节度使襄阳郡王加恩制嘉祐八年四月十二日英宗即位 

      　　门下。朕以眇躬。奉承鸿绪。在哀荒之罔极。方震悼以交深。然以庆泽之行。国体惟旧。惇叙之典。王政所先。乃眷亲贤。首加恩礼。载涓吉旦。诞告治廷。皇叔、推诚保顺同德亮节守正翊戴功臣、彰信军节度、曹州管内观察处置等使、开府仪同三司、检校司空、兼侍中、使持节曹州诸军事、行曹州刺史、上柱国、华原郡王、食邑一万二千七百户、食实封肆千户允良。蕴信厚之姿。席本支之庆。乐于为善。贵而无骄。粤自先朝。夙膺异数。位尊王爵。地重戚藩。荣兼斋钺之雄。进服温貂之贵。属纂承之伊始。宜尊显之有加。是用极令品于西台。易节旄于东鲁。苴茅建社。据襄沔之雄。论道经邦。视保空之重。仍加真食。增衍户封。并示宠休。务隆褒渥。于戏。神器之重。方愧于传归。磐石之隆。更资于夹辅。永绥厥位。不其盛欤。可。 




      ●宋大诏令集卷第四十二 

      　　宗室二 

      　　封拜二 

      　　皇叔允初开府仪同三司检校司空同中书门下平章事感德军节度使加恩制嘉祐八年四月十二日 

      　　门下。承祧继体。所以正神器之传。建屏疏封。所以隆磐石之故。兴言凉德。获奉丕基。矧践祚之始初。有推恩之典故。盍申孚号。庸示眷私。皇叔、推诚保顺守正翊戴功臣、感德军节度、耀州管内观察处置等使、特进、检校尚书右仆射、使持节耀州诸军事、行耀州刺史、兼御史大夫、上柱国、天水郡开国公、食邑六千九百户、食实封一千八百户允初。时之懿亲。属在仲父。淳固之性。得之自然。明清厥修。介乎无挠。惟先帝之甚爱。在冲人而敢忘。改领军麾。升服公衮。进阶迁秩。陪赋衍封。于戏。藐尔孤茕。未堪多难。尚兹信睦。于变时雍。惟宗英弥懋于远猷。庶前烈愈光于来裔。可。 


      　　皇伯允弼检校司徒兼中书令护国军节度使东平郡王加恩制嘉祐八年四月十二日同上 

      　　门下。国家膺累圣之图。启中天之运。重惟菲德之嗣。惕若先猷之承。仁恩渗于万方。亲厚始于九族。有如伯父。实曰贤王。宜因涓日之嘉。诞布告虔之涣。皇伯、推诚保顺同德亮节守正翊戴功臣、武宁军节度、徐州管内观察处置等使、开府仪同三司、检校尚书左仆射、兼侍中、行徐州大都督府长史、上柱国、北海郡王、食邑一万四千户、食实封三千八百户允弼。气和而履顺。资正而行恭。源流发于天渊。本支茂于邦干。推河间之学。务勤诗礼之闻。蹈宣父之言。思长富贵之守。服我文考。冠于内朝。以宣夹辅之勤。以董宗盟之事。帅坛命节。既专仗钺之行。帝跸陪舆。又宠冠蝉之饰。肆绍休于丕绪。首旌德于茂亲。进阶右相之尊。视秩三卿之贵。尹虞郊之旧俗。裂汶土之奥封。益以爰田。衍之真赋。褒隆邦锡。美协师谋。于戏。念祖宗之基。固起艰难之迹。维骨肉之分。敢忘敦睦之怀。勉迪顺猷。永绥多福。可。 


      　　皇伯允弼授依前东平郡王加食邑实封赐功臣制治平郊 

      　　门下。朕乘初阳之序。建大祀之仪。亲袚鬯圭。始见清庙。夙驾斋辂。肇禋紫营。有旻博临。赐朕纯嘏。于时日景温霁。坤倪肃清。逮蠲熙事之成。敢后茂亲之奖。皇伯、具官某。性蹈谦毖。体函忠醇。丕拥皇支之祥。倬为藩戚之表。董我宗正。爰惇叙族之贤。胙之东平。盖符乐善之美。此先帝之加遇。而冲人之用钦。会华玉之展祠。被温貂而在位。未有神明接而福莫享。亲贤隆而教靡尊。是用孚庆第劳。褒功锡号。畴其多邑。衍以真租。萃为宠章。以涣惠术。于戏。躬天地之报。既靡灵顾之私。广骨肉之恩。用笃人伦之爱。往绥吉禄。永懋休声。可。 


      　　宗朴除使相制治平四年五月庚子 

      　　朕膺符赤伏之灵。继序炎精之烈。图本支之盘据。倚形势之扶维。繄我宗藩。推尊帝室。虽懋帅旄之宠。未参公衮之华。孚告大廷。诞扬显命。皇伯、彰德军节度、相州管内观察处置等使、金紫光禄大夫、检校右散骑常侍、使持节相州诸军事、相州刺史、兼御史大夫、上柱国、濮国公、食邑三千四百户、食实封六百户宗朴。器涵廉静。德履端纯。耸隽望以高骞。奋雅才而独秀。玉符传瑞。拜之上将之坛。金辂启封。胙以先王之国。载涓刚日。特峻彝仪。秩兼揆路之荣。位协宰廷之贵。衍疏真实。增焕隆名。于戏。盟载册书。尚推同姓之长。赐均宝玉。况如伯父之尊。立爱自亲。承流及远。扬成美化。勉着休声。可特授检校尚书左仆射、同中书门下平章事。使特节相州诸军事、相州刺史、濮国公、充彰德军节度、相州管内观察处置等使、加食邑七百户、食实封三百户。三百户。 


      　　皇伯祖承亮授检校工部尚书荣国公感德军节度使加食邑实封制 

      　　门下。盖周兴建土。遂膺年历之长。秦失罢侯。靡复藩维之援。此国家所以监用往制。封崇茂姻。以夹辅于王家。以怀柔于天下。肆膺皇绪。涣举丕彝。皇伯祖、具官某。躬耆德之英。被忠训之厚。曾无车服珍宝之玩。固有诗书道术之明。稽帝尧之仁。畴先骨肉之爱。顾秦悼之后。不减祖宗之蕃。自居留务之荣。浸广皇支之誉。按戊午之新泽。合南阳之近亲。华萼承跗。旌乐和于列邸。犬牙交壤。寄雄峻于帅旄。既衍爰田之封。又陪真食之入。助建大统。图繄老成。于戏。积厚者流长。虽本神明之祚。德隆者爵重。况如宗族之贤。均履多祥。勉钦渥命。可。 


      　　皇伯宗谔授光禄大夫检校尚书左仆射同中书门下平章事虢国公集庆军节度使加食邑实封制神宗即位 

      　　门下。朕纂临丕基。钦笃前烈。盖义尊虖祖。爱因隆于六亲。治刑于家。风遂行于四海。适缘旷泽。先暨皇支。皇伯、具官某。器介而用通。体庄而资裕。多阅天下之谊。尽读河间之书。考润邸之藩。谁及宗英之望。追濮园之旧。实犹子爱之深。比旌拜于帅坛。允夹隆于王室。庆属皇图之启。惠加同姓之褒。其服大僚。以即台路。易以近藩之节。陪之多邑之赋。虽本异恩。亦稽先矩。于戏。唐封近属。悉留京师之居。汉宠诸王。少在公卿之列。维是高华之保。莫如法度之脩。矧属英怀。讵烦至戒。可。 


      　　皇伯宗朴授光禄大夫依前检校尚书左仆射同中书门下平章事充彰德军节度使加食邑功臣制熙宁郊 

      　　门下。郊庙。大事也。礼莫盛于躬行。天地。一功也。义盖尊于合祀。朕尽奉先之孝。严反始之文。既获能飨之名。以要三神之顾。又膺无穷之祉。以浃四海之欢。矧我茂亲。敢稽涣命。皇伯、具官某。德庄而气粹。性靖而量夷。系出帝者之本支。多阅天下之义理。慕二献之学。自乐诗书之闻。联三事之荣。靡务富贵之守。属至景之乘序。即圜丘而告禋。綪佩无哗。夙助斋居之恪。明罍致洁。屡陪献礼之升。维厘事之肃成。方劳恩之诞举。虽无崇鼎分器之锡。亦有濮田多井之加。既益号于功臣。复进阶于文散。以华邦族。以变民雍。于戏。圣人因亲。必广同宗之爱。贤者奉祭。宜蒙百顺之休。其迪善猷。永有吉禄。可。 


      　　皇伯宗旦除崇信军节度使制熙宁二年九月 

      　　舜叙九族之亲。实先慎厚。周封同姓之国。遂底盛强。眷言近属之尊。稽用前王之故。庸加优拜。诞告治朝。皇伯、镇潼军节度观察留后、金紫光禄大夫。检校右散骑常侍、使持节华州诸军事、华州刺史、兼御史大夫、知大宗正事、上柱国、天水郡开国公、食邑五千一百户、食实封一千七百户宗旦。德度甚夷。才资兼茂。袭世绪而克笃其庆。处贵胄而不流厥心。而自表正宗藩。居留后镇。阅天下之理。益为精明。推门内之恩。见称友睦。爰举陟明之典。遂旌乐善之风。自汉以东。惟随为大。锡之瑞节。衍以真封。考于旧章。时曰异数。于戏。益戒者处宠之道。鲜失者惟约为然。往其钦哉。以永终誉。可特授依前检校右散骑常侍、使持节随州诸军事、随州刺史、兼御史大夫、知大宗正事、崇信军节度、随州管内观察处置等使、加食邑七百户、食实封二百户。 


      　　皇伯祖承亮特授依前检校工部尚书充感德军节度使改封泰国公余如故制熙宁三年六月十八日 

      　　门下。国家世承燕谋。天祚明德。乃眷祖宗之裔。未正封爵之科。岂朕所以上隆尊统之风。下形惇族之爱。肆考厥典。载谋有司。其朌显册之书。以孚群位之听。皇伯祖、推诚保顺功臣、感德军节度使、耀州管内观察处置等使、金紫光禄大夫、检校工部尚书、使持节耀州诸军事、耀州刺史、兼御史大夫、上柱国、荣国公、食邑八千四百户、食实封二千六百户承亮。广陵之嗣。昭武之孙。系出帝者之本支。多阅天下之义理。安处乐善。匪车服能侈其心。夙兴奉朝。虽风雨不渝其节。故宗族仰其循则。神明相之高年。属崇建于近亲。方按求于故壤。自陇而右。奄有土疆之长。如麟之时。更旌信厚之履。以应古之遗法。以率民于至仁。于戏。广同姓之封。大为屏藩之固。观盛德之世。永保子孙之休。益茂英猷。尚对嘉命。可。 


      　　皇伯从式保康军节度使制熙宁四年七月乙酉 

      　　分王于国。周以广同姓之恩。设坛于军。汉以优上将之礼。朕惇叙天属。仪图耇成。稽用龟猷之良。眷言麟应之厚。诞扬褒典。播告治廷。皇伯、彰化军节度、观察留后、金紫光禄大夫、检校右散骑常侍、使持节泾州诸军事、泾州刺史、兼御史大夫、上柱国、安定郡王、食邑五千五百户、食实封二千四百户从式。经哲秉彝。体和履顺。阅义理之众。忱恂自得于性资。奉法度之中。奇衺不接于心术。乡推朝涣。奄彻王封。载惟使务之留。未侈宗支之宠。宜崇异数。越进元戎。服授钺之辉华。增苴茅之显重。敦加井赋。衍食户租。于戏。怀王业之艰。永荷祖宗之烈。念藩翼之卫。实赖伯叔之贤。维图壮猷。迄称休命。可特授依前检校右散骑常侍、使持节房州诸军事、房州刺史、兼御史大夫、安定郡王、充保康军节度。房州管内观察处置等使。加食邑七百户。食实封二百户。 


      　　皇伯祖允弼授依前北海郡王加食邑实封功臣制熙宁宗祀 

      　　门下。朕肃膺骏命。懋述先猷。思所以广严父之孝。昭事神之道。而合宫寝制。太微寓飨。且皇祐之议。犹参百灵之从。故辛亥之献。独尊上帝之配。相我大事。时惟茂亲。休有宠章。格于公听。具官某。性资英迈。检履淳固。天发神明之裔。世资忠厚之德。每伏谒禁朝。还休燕室。进退亦有常处。纷华而无留心。考公子之诗。既协关雎之应。受王者之社。遂荒徐郊之封。维先甲大禋。大宗董属。鸣佩结玉。以深斋戒之思。重觞荐席。又陪陟降之恪。至精以来神听。强立以蔇礼成。详稽陟典之常。表锡功号之美。胙之多邑。衍之真赋。且明宗周异姓之后。兼懋帝尧九族之和。于戏。福禄之临。有若冈陵之固。急难之儆。莫如兄弟之怀。兹庸展亲。其往迪训。可。 




      ●宋大诏令集卷第四十三 

      　　宗室三 

      　　封拜三 

      　　皇伯宗谔加恩制郊祀 

      　　门下。朕载禋紫坛。先见清庙。举柴扬燎。以格上帝之歆。归祚受厘。以孚同姓之爱。越敷丕号。申诏大廷。皇伯、具官宗谔。庄重醇深。简温直亮。传谋彝鼎。奉栒邑之雕戈。视秩衮衣。赐韩侯之赤舄。属我圜丘之祀。眷言伯父之贤。协成宗祈。预有显助。方普均于惠术。宜肆衍于徽章。于戏。对天地之休。敢不恭于严祀。推骨肉之义。敢不粲于至恩。其懋壮猷。以膺宠命。可。 


      　　皇伯宗旦复崇信军节度使知大宗正事如故制熙宁八年十月二十五日 

      　　门下。法始于贵。所以殴驭于群臣。恩展于亲。所以敦叙于九族。眷惟伯父。右我王家。方授钺以率官。宜告廷而发号。皇伯、推诚保顺功臣、降授彰化军节度观察留后、光禄大夫、检校右散骑常侍、持节泾州诸军事、泾州刺史、兼御史大夫、知大宗正事、上柱国、天水郡开国公、食邑七千二百户、食实封二千五百户宗旦。诚忱庄厚。肃哲粹和。躬忠义不疚之资。履爵齿兼尊之宠。洊分帅阃。浸衍井封。隐若翰藩。外以承宁于方镇。端如圭表。内以纠正于宗支。繇狂孽之干诛。絓典刑而褫服。属更肆眚。首用疏荣。俾还西将之严。载抚东随之旧。斋旄故在。诏綍惟新。于戏。粲骨肉之恩。式孚于朕志。长富贵之守。当慎于尔终。往肩宠光。以永终誉。可。 


      　　皇伯祖承选特授依前检校工部尚书充保大军节度使加食邑食实封余如故熙宁十年二月二日 

      　　门下。帝尧睦族。将以变黎民之和。成周尚亲。盖以御外侮之至。永惟列圣之矩。参用先王之模。崇建宗枝。收功于作捍之际。付畀斋钺。厌难于未然之前。肇临颁命之辰。播告在廷之听。皇伯祖、彰武军节度、观察留后、金紫光禄大夫、检校工部尚书、使持节延州诸军事、延州刺史、兼御史大夫、上柱国、开国公、食邑七千一百户、食实封二千六百户承选。器闳而识远。体庄而用周。裒术学以裕其心。斥玩好以抗其志。承贤王之后。早闻善继之声。处留务之荣。洎无负贵之累。终始一节。周全十年。宜旌拜于将坛。用严庄于帅律。既衍爰田之入。又陪真户之输。维嘉老成。兹茂宠数。于戏。爵以德授。宁资汗马之劳。国以宗强。实赖拥旄之辅。祗膺殊渥。益懋壮猷。可。 


      　　皇伯宗谊特授依前检校右散骑常侍充昭化军节度使加食邑食实封余如故制熙宁十年二月二日 

      　　门下。国家若稽先王。统御重器。观舜族之睦。则广敦叙之仁。念周京之强。则崇屏翰之势。故能宴衍而德泽洽。维持而王功成。涣发至恩。诞敷群听。皇伯、淮康军节度观察留后、金紫光禄大夫、检校右散骑常侍、使持节蔡州诸军事、蔡州刺史、兼御史大夫、上柱国、天水郡开国公、食邑四千五百户、食实封一千五百户宗谊。智虑肤敏。器怀闳深。乐诗书浩博之求。斥舆服侈靡之好。逮事先帝。已峻廉车之荣。暨予冲人。进膺留务之拜。信厚一节。岁华十周。乃眷宣劳之多。未加褒礼之渥。宜图茂烈。稽合陟文。转淮西之旌旗。总汉阴之节钺。既衍爰田之入。复陪真户之输。并疏宠光。庸示优异。于戏。礼重伯父。盖推宗属之贤。史美宗英。实首多闻之学。勉蹈前绩。以迪吉祥。可。 


      　　皇伯祖承裕特授依前检校工部尚书充宁武军节度使加食邑食实封散官勋封如故制熙宁十年八月一日 

      　　门下。教民睦者。莫如宗族之爱。安王室者。必先形势之强。永惟五圣之抚。若稽三代之制。崇建屏翰。付畀节旄。以折天下之冲。以成天下之化。皇伯祖、定武军节度观察留后、金紫光禄大夫、检校工部尚书、使持节定州诸军事、定州刺史、兼御史大夫、上柱国、天水郡开国公、食邑八千二百户、食实封二千七百户承裕。器怀闳旷。业履粹纯。孝友自其性成。道术得之学力。越升留务。屡易岁阴。有天属之尊。而处之不骄。飨禄赐之重。而守之以约。籍列汉亲之近。望高秦邸之英。宜进陟于帅坛。俾夹隆于王业。既衍爰田之入。兼陪真食之封。公族多贤。固如麟趾之厚。元戎对掌。益茂棣华之荣。于戏。戚而不见殊。无以昭仁孝之美。贵而不能降。无以保爵禄之崇。勉图淑声。钦服休命。可。 


      　　皇伯宗朴进封濮阳郡王制熙宁十年九月甲戌 

      　　朕绍帝统绪。思皇本支。以仁展亲。盖厚善藩之卫。以礼合族。矧惟伯父之贤。尊之欲其同于家。贵之欲其异于国。涣发大号。明扬广朝。皇伯、推诚保顺翊戴功臣、彰德军节度、相州管内观察处置等使、开府仪同三司、检校尚书左仆射、同中书门下平章事、使持节相州诸军事、相州刺史、上柱国、濮国公、食邑六千八百户、食实封一千三百户宗朴。行履温恭。资函信厚。阅天下之谊。敏而多闻。求河间之书。慎以寡过。肃将金钺之重。参视衮衣之华。德誉弥充。世宠宜绍。是用锡左貂之新服。兼着隆名。彻磐石之旧疆。且班崇爵。爰田茂衍。真赋载加。无封尔邦。不显予命。于戏。齿滕侯以长。示无周后之盟。约刘氏而王。永有汉存之国。其共乃位。以服朕言。可特授依前检校尚书左仆射、兼侍中、使持节相州诸军事、相州刺史、彰德军节度、相州管内观察处置等使、进封濮阳郡王、加食邑七百户、食实封四百户。 


      　　皇伯宗谊拜使相封濮国公制熙宁十年十月癸巳 

      　　周用宗而强。过历之休孚于永。汉以族为辅。异姓之势不能陵。朕躬大器之承。宪前王之度。思进褒于尊属。俾翼卫于王家。扬于大廷。诏尔群听。皇伯、昭化军节度、金州管内观察处置等使、金紫光禄大夫、检校右散骑常侍、使持节金州诸军事、金州刺史、兼御史大夫、上柱国、天水郡开国公、食邑五千二百户、食实封一千七百户宗谊。质粹而履顺。居安而节和。自乐诗书之闻。泊无富贵之习。拥妫城之钺。已宣屏翰之勤。考濮邸之藩。益茂忠嘉之望。宜膺宠数。用穆师言。进加上宰之章。申锡陪京之壤。有华其佩。视揆路之班。载淑其旂。侈元戎之贵。衍之多邑。益以真封。泽虽甚蕃。德亦惟称。于戏。追累圣之烈。知亲亲之不可忘。念贤王之勋。知承承之不可忽。勉图永誉。以迪多祥。可特授检校尚书左仆射、同中书门下平章事、使持节金州诸军事、金州刺史、昭化军节度、金州管内观察处置等使、封濮国公、加食邑七百户、食实封三百户。 


      　　皇伯宗晖淮康军节度使濮国公制元丰元年二月甲寅 

      　　御侮尚亲。先王未之或改。折冲授钺。天下所以久安。眷惟尊属之贤。蚤有皇支之誉。具敷褒律。以告治廷。皇伯、邕州管内观察使、金紫光禄大夫、检校右散骑常侍、使持节邕州诸军事、邕州刺史、兼御史大夫、上柱国、天水郡开国公、食邑四千八百户、食实封一千四百户宗晖。器宇闳深。履尚方重。诗书自乐。慕汉邸宗英之闻。孝友夙成。有濮园天性之爱。爵隆而无负贵之累。禄厚而怀约己之风。升拜廉车之崇。益增公族之重。是用畴庸躐等。辨域展图。付名部之整军。奉贤王之明祀。维衮及绣。视上公之仪。锡山与田。壮元戎之寄。兼陪真赋。庸示宠章。于戏。亲亲主恩。非异数无以昭其意。继继在德。维嗣训可以孚于休。更恢远猷。以称茂渥。可特授依前检校右散骑常侍、使持节蔡州诸军事、蔡州刺史、兼御史大夫、充淮康军节度、蔡州管内观察处置等使、封濮国公、加食邑七百户、食实封二百户。 


      　　皇伯宗谔检校司空移镇进封豫章郡王制元丰元年四月乙丑 

      　　为人主者。广骨肉之爱。有天下者。先形势之强。长万夫而易旄。冠二等以疏爵。大褒迩属。孚告明廷。皇伯、推诚保德翊戴功臣、集庆军节度、亳州管内观察处置河堤等使、开府仪同三司、检校尚书左仆射、同中书门下平章事、使持节亳州诸军事、行亳州刺史、上柱国、虢国公、食邑九千一百户、食实封二千六百户宗谔。资厚体庄。履和蹈顺。遐哉神灵之胄。展矣肃哲之风。夙总戎旃。身愈隆而能降。参纡宰韨。位益高而不危。斋钺未更。瑞圭既告。其保宏父。以帅南方。且宝玉之分于周。厥亲者曰伯。矧土疆之制于汉。其大者惟王。茂图尔能。丕显予命。既陪敦于邑赋。复增实于邦租。兹惟隆名。不曰异宠。于戏。毋独斯畏。翰虽在于大宗。岂无它人。佽莫如于同姓。惟懋以蕃王室。惟慎以承天休。钦哉汝谐。允若朕训。可特授司空、依前同中书门下平章事、使持节都督洪州诸军事、行洪州刺史、充镇南军节度、洪州管内观察处置等使、进封豫章郡王、加食邑七百户、食实封四百户。 


      　　皇伯宗晖拜使相制元丰二年七月庚辰 

      　　朕若稽前王。慎柬列位。亲贤并建。所以强本支。内外相维。所以壮形势。眷我伯父。是惟宗英。扬于大廷。诏尔群听。皇伯、淮康军节度、蔡州管内观察处置等使、金紫光禄大夫、检校右散骑常侍、使持节蔡州诸军事、蔡州刺史、兼御史大夫、上柱国、濮国公、食邑五千五百户、食实封一千六百户宗晖。谦恭而有常德。沉静而无流心。乐闻诗书。多阅义理。处易佚之地。而不以居养移其性。怀易盈之气。而不以富贵骄于人。好礼得东平之风。慕贤踰江夏之美。淮康仗钺。誉望着于蕃宣。濮国奉祠。勤劳见于夙夜。宜甄成德。丕锡殊休。进联揆路之荣。增视宰衡之峻。敦加多邑。兼衍真封。庸穆佥言。并昭异数。于戏。惟礼义可以固重禄。惟忠信可以保令名。勉迪善猷。益隆隽望。可特授检校尚书左仆射、同中书门下平章事、使持节蔡州诸军事、蔡州刺史。濮国公、淮康军节度、蔡州管内观察处置等使、加食邑七百户、食实封三百户。 




      ●宋大诏令集卷第四十四 

      　　宗室四 

      　　封拜四 

      　　皇伯宗晖进封濮阳郡王制元丰三年四月乙酉 

      　　门下。仰惟圣考。入守宗祧。方隆正统之承。尚抑本生之报。继志述事。在我后人。起义称恩。昭乃先烈。比严改祔之制。庶厚追崇之诚。若时亲贤。实主礼典。畴颁大号。孚告群工。皇伯、淮康军节度、蔡州管内观察处置等使、金紫光禄大夫、检校尚书左仆射、同中书门下平章事、持节蔡州诸军事、蔡州刺史、上柱国、濮国公、食邑六千二百户、食实封一千九百户宗晖。宽惠秉衷。懿恭率行。望隆父属。庆茂天支。训诗书而不懈于勤。保禄位而不期于侈。路车乘马。拥节淮邦之严。衮衣绣裳。承宗濮国之重。迨祠园之展吉。倡公族以协修。襄事聿成。孝心弥笃。是用进班五品。增显世封。克绥前猷。永奉常祀。于戏。疏爵锡福。式推惇叙之仁。谨度迪彝。益励靖恭之守。往安誉处。懋对眷休。可特授依前检校尚书左仆射、同中书门下平章事、使持节蔡州诸军事、蔡州刺史、淮康军节度、蔡州管内观察处置等使、进封濮阳郡王、散官、勋、封、如故。主者施行。 


      　　皇伯宗晖移镇检校司空加恩制元丰 

      　　门下。朕蒙遗休于先帝。集景命于我家。入居储闱。遂绍大统。岁月如骛。寤寐不忘。趋谒濮宫。嗟物存而人远。顾瞻伯父。叹年高而德修。肆颁显册之文。播告治朝之听。具官某。智明而意美。器博而量夷。不侈不骄。泊无负贵之累。迺惠迺顺。居有纳忠之诚。向应相绂之华。已拥将旄之重。属兴怀于感慕。加异数以褒崇。锡以山川。光绍先王之礼。易之旌钺。增严外阃之权。视秩空土之崇。申衍爰田之入。以华邦族。以穆民风。于戏。躬款章陵之祠。涕零何以。还顾鲁侯之寿。情实恻然。益茂远猷。用承渥命。 


      　　皇伯宗晟安化军节度使加恩制元丰 

      　　门下。朕绍承燕谋。迪稽古训。图化未乂。时则隆睦族之风。折冲未萌。时则嘉拥旄之拜。方进褒于尊属。俾夹辅于皇家。诞布徽章。具敷群听。具官某。禔身谦毖。育德粹和。系出神明之支。学通儒术之博。为善最乐。蹈宪王之高风。大雅不群。合河间之伟望。适兴怀于感慕。宜锡命以褒优。惟高密之奥区。实东州之名部。分以苴茅之寄。付之龙节之严。并示宠章。兼陪多邑。以屏王室。以纠宗支。于戏。戚而不见殊。无以着亲亲之意。贵而不能降。无以昭继继之休。往服殊恩。益茂成德。 


      　　皇叔宗绰建宁军节度使加恩制 

      　　门下。枝叶茂蕃。则异姓弱而不能间。形势强盛。则诸侯慑而不敢谋。眷惟尊属之英。久侈戚藩之誉。肆稽旧典。载访近司。诞扬宠章。播告群辟。具官某。履和而至。行敏而恭。阅义理之多。自得天资之厚。奉法度之守。不忘世轨之循。惟便镇之居留。盖岁阴之屡易。建安旧壤。南国奥区。锡之旌纛之雄。付以茅社之寄。陪加多井。申究至恩。于戏。崇大本支。周邦隆卜世之永。推明道术。汉藩成后世之名。往承其休。兹茂钦德。 


      　　皇叔宗隐保信军节度使加恩制 

      　　门下。周用宗强。独高三代之历。汉以族辅。外折诸侯之谋。兹先王已试之远猷。而有国遹循之大典。方褒懿属。诞布徽章。具官某。清明冲和。博大惇裕。濮园流祉。早膺世系之休。文考尚亲。夙厚天伦之爱。自居留务。浸易岁华。属兴感慕之怀。宜极褒崇之典。高幢巨毂。壮瑞节于中军。元衮介圭。锡苴茅于西屏。陪之多井。衍以真封。于戏。亲而不疏。盖王者强宗之道。满而不溢。迺戚藩谨度之心。往服训言。益茂成烈。 


      　　皇叔宗瑗汉东军节度使加恩制 

      　　门下。深根而弗敢倾。周邦由之安治。寻斧而无所芘。秦人所以孤暌。朕若稽古先。遵循宪度。思广本支之辅。以图形势之安。乃眷近亲。绰有嘉德。肆颁显册。孚告大廷。具官某。器怀闳深。资识明茂。席庆大宗之后。扬徽属籍之英。兼亲与尊。盖若东平之贵。甚文而礼。早晞卫武之风。滨汉之区。惟随为大。畀以拥旄之寄。锡之胙土之封。申衍井腴。增华邦族。于戏。一人有庆。史称盛德之隆。千载自全。传载宁侯之世。往茂尔烈。以辅我家。 


      　　皇叔宗愈宁国军节度使加恩制 

      　　门下。王者建封亲贤。崇广藩辅。以恩隆杀。为国重轻。故骍骍角弓。雅以刺怨。振振麟趾。风以咏歌。永惟冲人。祗绍大业。追监已然之迹。敢忘惇叙之恩。进宠宗英。肆颁显册。具官某。业履清简。器识高闳。位不期骄。早远绮纨之习。富而好礼。自全藩翰之风。越居留务之华。屡觌岁阴之易。属怀先烈。增沛徽章。惟华原之奥区。实西州之名部。颁之瑞节。锡以苴茅。申衍上腴。并昭异数。于戏。瞻濮园之馆御。慨慕无穷。眷文考之天伦。矜嗟何已。往承渥命。用迪多祥。 


      　　皇伯宗晖加恩制元丰六年郊 

      　　门下。朕乘长至之景。缉肇禋之文。躬执祼圭。荐鬯乎清庙。夙驾斋辂。升烟于紫坛。维时近亲。相我熙事。肆朌涣号。敷告治廷。具官某。性资粹纯。器识忠固。被之衮冕。进居上宰之班。锡以山川。光绍先王之履。属举宗祈之祀。预有显相之劳。方均布于灵厘。宜褒加于宠典。陪之多邑。衍以真封。于戏。制祭而必于郊。盖答昊天之命。归脤而受之福。莫先伯父之贤。益茂远猷。以承介祉。 


      　　皇伯祖宗晖移充镇南军节度加恩制元丰八年哲宗即位 

      　　门下。膺图践祚。不敢忘继继之难。捍侮折冲。莫若广亲亲之辅。永惟尊属。时谓宗英。宜畴卫社之勤。申锡告廷之命。具官某。识度粹穆。才资浚明。承庆濮园。富贵无危溢之累。被遇先帝。爵禄有褒嘉之崇。接物以谦。禔身以约。华衮赤舄。进联上宰之班。鸾旂雕戈。奄宅先王之国。属纂承之伊始。宜惇叙之有加。是用易宛邱陪辅之疆。锡漳水镇临之节。增隆多邑。申衍真田。以侈维藩。以昭异数。于戏。绍封四履。允惟世系之光。同日五王。畴若天伦之盛。往承渥命。益茂远猷。 


      　　皇伯宗晟移彰化军节度开府加恩制元丰八年哲宗即位 

      　　门下。崇建本支。所以成百世之业。广强藩辅。所以维四海之安。矧予冲人。获绍大统。眷惟尊属。兹曰贤王。诞因访落之辰。申锡告廷之命。具官某。谦毖而劲正。清明而粹纯。流祉濮园。被遇先帝。卓为屏翰之表。载严庄静之称。董我宗盟。弥得治亲之谊。胙之东土。允符乐善之诚。初听览于政机。益褒隆于邦族。是用易以钺旄之镇。进之将相之班。增衍井腴。陪敦圭赋。于戏。蒙休列圣。荷神器之传归。锡羡近亲。掖宝图于嘉靖。永绥厥位。不其盛欤。 


      　　皇伯宗隐移保信军节度开府检校司空加恩制同上 

      　　门下。受命之君。继天而王。虽礼有损益。事殊质文。至于崇建懿亲。保安皇绪。考之百世。皆出一涂。矧予冲人。获绍大统。申褒宗戚。孚诏治朝。具官某。行愿而恭。履和而至。阅义理之学。盖求光大之知。循法度之中。独远纷华之习。进总戎车之重。遂疏王社之封。适属纂承。理当尊显。是用按图舆地。易节大廷。拥便镇之钺旄。陟隆名于将相。视秩空土。衍食爰田。于戏。唐册五王。奕世之休孚于永。汉启九国。异姓之势不能陵。尚肩乃诚。以辅予治。 


      　　皇伯祖宗瑗移昭信军节度开府仪同三司检校司空制同上 

      　　门下。朕钦膺顾命。获嗣宝图。肆予冲人。永思艰敢忘大卞。于乎皇考。谨克孝务极丕承。乃眷近支。时谓尊属。稽用故常之典。申嘉褒序之文。扬于明廷。诏尔列辟。具官某。德度粹穆。才猷靖深。温温恭人之基。兢兢当世之业。宅心知训。迪康叔之善谋。大雅不群。负河间之伟望。越自将牙之宠。进疏王社之封。属朕承祧。以仁睦族。易钺旄于旧履。陟将相之隆名。视秩空土之崇。衍食爰田之入。于戏。休烈盛美。而归之二后。本周王之至怀。折难成业。而赖之诸侯。亦汉家之远御。往拜嘉命。以永淑声。 


      　　皇叔祖宗胜武泰军节度使加恩制同上 

      　　秦变三代也。则忘同姓之封。周监二王也。则广懿亲之辅。此前古之已试。而有邦之所稽。矧惟冲人。嗣膺大历。眷予尊属。实表宗藩。其敷显册之文。以告治廷之听。具官某。气和而劲。行愿而恭。博通义理之方。洞达国家之体。迺惠迺顺。早扬乐善之称。不溢不危。泊无负贵之累。越留使邸。屡易岁阴。维继序之云初。宜疏恩之加等。泝峡而迈。惟黔为雄。锡之瑞节之华。宠以元戎之寄。申加多井。增衍真封。考于旧章。时曰异数。于戏。振振信厚。有如麟趾之时。韡韡光明。相望棣华之盛。往承休命。益茂远猷。 


      　　皇叔祖宗绰改保静军节度使开府仪同三司检校司空加恩制同上 

      　　门下。朕以眇躬。奉承大统。循五圣之成宪。稽百王之旧章。封建亲贤。广强藩屏。以侈本支之势。以固磐维之安。其敷涣恩。以诏列辟。具官某。性资纯厚。器识淹通。河间雅材。久擅汉藩之誉。卫叔驯行。允为周翰之良。自申锡于将牙。益夹隆于王室。先帝感慕。特疏裂壤之封。冲人缵承。敢忘尚亲之典。易以钺旄之寄。升之将相之班。衍食爰田。视秩空土。于戏。行纯茂而不显异。何以示人。守富贵而不战兢。无以谨度。服我嘉命。益茂远猷。 




      ●宋大诏令集卷第四十五 

      　　宗室五 

      　　封拜五 

      　　皇叔祖宗祐宁远军节度使加恩制元丰八年同上 

      　　门下。朕获膺骏命。肇临庶邦。衔恤宅宗。惕循于祖烈。折难成业。实赖于宗英。方申进律之文。宜布告廷之号。具官某。才资茂美。德度旷夷。承庆濮园。允迪休明之绪。被遇先帝。久膺藩辅之勤。自使邸之居留。阅岁阴之流迈。属承祧之伊始。宜锡命以有加。陟以齐坛。肆严外阃之望。华之金钺。增固维城之安。陪益爰田。衍加真赋。于戏。无独斯畏。盖载风人之所讥。怀德惟宁。兹本先王之远宪。益思远懋。以对宠光。 


      　　皇叔祖宗愈移昭化军节度开府仪同三司制同上 

      　　门下。朕承祖宗之休。履王公之上。访予落止。敢忘负荷之难。肆其靖之。实赖藩维之势。眷言尊属。盖出近支。宜畴厥劳。申锡褒律。具官某。智明而意美。材敏而量夷。爵隆而持之以谦。禄丰而守之以约。时疆维翰。已颛将阃之雄。事发感怀。进启王封之重。属绍承于皇极。首褒序于懿亲。是用易以钺旄。升之将相。兼陪多井。增衍真租。以应国之大章。以迪古之遗法。于戏。惟乐道可以正身娱意。惟建亲可以御侮折冲。往其钦哉。服我休命。 


      　　皇叔祖宗楚建武军节度使加恩制元丰八年同上 

      　　门下。朕蒙休先帝。锡羡我家。钦宝命之承。肇亲于庶政。沛大泽之博。遍暨于皇支。宜涣徽章。以孚群听。具官某。材资敏茂。识度旷夷。越承濮邸之休。寖被先朝之遇。优游学海。益穷义理之闻。表率宗藩。斥远骄华之习。自居留务。屡易岁阴。肆朕承祧。以时叙族。是用应近古之法。按舆地之图。就颁斋钺之雄。往总元戎之寄。申陪多井。并示殊私。于戏。周建本支。史氏书其过历。汉裂疆土。议臣谕之镌金。勉迪壮猷。答扬休命。 


      　　皇伯祖宗晟加恩制元祐元年明堂 

      　　门下。朕承季秋之序。缉吉礼之文。肇祀昊穹。陟配文考。神歆如答。嘏告厥祥。维时近亲。翼我大事。肆颁宠典。敷告治朝。具官某。德度粹夷。材资茂敏。袭世绪而能济其美。处势荣而益持以谦。越自董正宗盟。进膺封爵。考阅义理。有古贤王之风。惇叙本支。为时懿戚之冠。属举宗祈之典。实多显相之劳。既斋明以陪真馆之祠。又陟降以赞合宫之荐。申加异数。增衍本封。于戏。德厚者流光。礼盛者文缛。执圭币以事上帝。兹曰鉅仪。归脤膰以及诸侯。敢忘尊属。往应介福。益保隆名。 


      　　皇伯祖宗晖加恩制元祐元年明堂 

      　　门下。朕祇遹旧章。肇称吉礼。以承天者祭之所重。故躬三岁之祠。严父者孝之所先。故度九筵之制。盖礼行而精意达。恩厚而多祜臻。方褒庶位之劳。宜首懿亲之奖。具官某。德性庄重。才猷靖深。锡山与田。奄绍先王之国。维衮及绣。进华上宰之章。属此宗祈。相于鉅典。陪荐笾于真馆。参献斝于合宫。宜畴厥劳。多锡之邑。以强屏翰。以芘宗支。于戏。逆三神之厘。兹实太平之盛。歌大雅之咏。敢忘尊属之贤。往协荣怀。益思励翼。 


      　　皇叔祖宗楚加恩制元祐元年明堂 

      　　门下。朕躬执圭币。祗见帝亲。惕然履霜。敢忽忘于前烈。沛然下泽。恩蒙被于东方。惟时近亲。翼我大祀。宜颁惠术。以诏群伦。具官某。国之懿亲。朕之尊属。维屏维翰。无惭宗子之诗。不溢不危。能谨诸侯之度。自拥旄于南国。遂疏爵于郧山。属修荐鬯之诚。实赖奉璋之助。多锡之邑。用畴厥劳。于戏。格三神之欢。方获成于鉅典。均四海之泽。宜褒厚于宗藩。往承之休。益辅予治。 


      　　皇叔祖宗绰加恩制元祐元年明堂 

      　　门下。朕肇称元祀。躬享总章。严父配天。将以答三灵之贶。因亲教爱。所以刑四国之风。迺眷宗藩。实陪熙事。宜颁孚号。播告治朝。具官某。器度闳深。业履端重。承庆大宗之后。扬徽属籍之间。英祖御邦。最厚天伦之爱。先皇睦族。亟膺王爵之封。位隆而将之以恭。禄厚而守之以约。属修宗祀之典。实相我将之勤。宜厚褒嘉。用昭惇序。俾食大都之赋。兼陪真邑之封。以侈蕃厘。以彰异数。于戏。帝亲兼飨。大虞礼乐之未明。贤戚并隆。实赖本支之为辅。益肩惠顺。往承宠灵。 


      　　皇叔祖宗祐加恩制元祐元年明堂 

      　　门下。朕绍膺洪绪。祗遹先猷。惟至神无方。非宗祀无以明其报。惟爽德在上。非昭报无以极其诚。涓选肃霜之辰。躬修大飨之礼。肆颁宠典。首暨懿亲。具官某。性愿而和。材明而敏。保宠无骄溢之累。造行有忠嘉之称。屏翰王家。拥南邦之旄钺。帅循侯度。殿洛邑之山川。逮此休成。实资显相。方均敷于惠术。宜褒进于宠名。增厚宗盟。陪敦井赋。于戏。神灵享而万物辑。岂朕敢专。本支强而百世宁。迟尔为辅。嘉乐厥福。永孚于休。 


      　　皇叔祖宗瑗加恩制元祐元年明堂 

      　　门下。朕祗用旧章。躬修宗祀。执圭展采。所以拜上帝之休。侑食致严。所以仪昭考之烈。孝奏而精意达。灵游而多祜臻。乃眷宗藩。宜膺异数。具官某。体和履顺。经哲秉彝。博求义理之闻。独远纷华之习。持循侯度。协麟趾之振振。屏翰王家。明棣华之韡韡。属涓刚日。褒对上仪。恭驾约軝。来承大糦。方肆均于灵贶。宜进被于宠章。申衍爰田。增陪真赋。于戏。四海各来助祭。百官肃然薰心。接神者既竭于精诚。睦族者敢忘于惠术。往承休命。益茂壮猷。 


      　　皇叔祖宗隐加恩制 

      　　门下。朕剌六经之制。躬三岁之祠。奠斝琳宫。将以迎至神之贶。执圭阳馆。所以企上帝之临。奉承闳休。敷锡庶位。肆颁明命。先奖近亲。具官某。屏翰之贤。宗戚之望。拥旄帅路。常折难于未然。受册王家。益协恭而不懈。宠荣滋至。谦毖浸闻。属缉百王之文。躬修九室之祀。迄由显相。用底思成。衍食爰田。陪输真户。于戏。礼乐明备。以逆三神之厘。枝叶扶疎。兹为万世之策。往膺异数。永介多祥。 


      　　皇叔祖宗愈加恩制元祐元年明堂 

      　　门下。孝莫大于严父。惟至诚可以格神。礼莫重于配天。惟盛德为能侑食。朕荷孙谋之燕翼。缉鉅典以成休。眷惟尊属之贤。时为戚藩之表。咸预齐袚。宜均福休。具官某。器宇旷夷。性怀信厚。日惟义理之学。居有忠孝之闻。循法度以养其心。无骄侈以易其介。被濮园之爱。早蒙枝叶之荣。启华原之封。益致盘维之辅。方奉骍牺之享。进陪振鹭之班。均锡藩厘。陪敦多井。于戏。礼盛者仪缛。本大者末闳。谁其配之。是为烈考。于穆不已。无愧文王。往承之休。益扬厥问。 


      　　皇伯祖前彰化节度判大宗正事宗晟起复制 

      　　门下。曾闵之哀。丧不贰事。汉唐之旧。礼有夺情。矧予藩屏之亲。实兼臣子之重。虽闺门以恩掩义。而公侯以国为家。伯臣司宗。职不可旷。要绖服事。古有成言。非予尔私。其听朕命。皇伯祖、前彰化军节度、泾州管内观察处置等使、检校司空、开府仪同三司、持节泾州诸军事、泾州刺史、判大宗正事、上柱国、高密郡王、食邑七千八百户、食实封一千四百户宗晟。天资纯茂。德履方严。袭余庆于祖宗。蹈格言于师保。典司属籍。克有令名。郢客卒业于浮邱。辟疆受知于高帝。允厘厥位。无愧昔人。属此闵凶。累然毁瘠。嗟日月之愈迈。重职业之久虚。宜复宠名。式从权制。于戏。出居官次。非王事不该。退适倚庐。循丧祭之礼。则忠孝两得。人无间言。功名益隆。亲有显誉。勉服朕训。光昭前闻。可特起复。 


      　　皇伯祖宗晖加恩制 

      　　门下。宗祀配天。所以教诸侯之孝。加地进律。所以广上帝之恩。矧维天属之尊。世奉濮园之享。相予肆祀。绥我思成。躬率父兄之和。以致天人之应。用敷大号。昭告治朝。皇伯祖、镇南军节度、洪州管内观察处置等使、检校司徒、开府仪同三司、持节都督洪州诸军事、洪州刺史、上柱国、嗣濮王、食邑二万一千一百户、食实封三千七百户宗晖。爵封世王。名冠属籍。贵而能降。富而不骄。孝悌肃恭。率本天姿之懿。威仪问学。蚤承师训之良。同我絜斋。献于馈熟。进退知于礼节。升降比于乐章。逮此休成。宜均多福。益衍旧封之广。仍加真食之优。于戏。承安懿之后。思继前人之令猷。兼将相之隆。勉图夹辅之休烈。兹因受爵之宠。益起循墙之恭。庶无间然。克有终誉。可特授依前检校司徒、开府仪同三司、持节都督洪州诸军事、洪州刺史、嗣濮王、充镇南军节度、洪州管内观察处置等使、加食邑一千户、食实封三百户、勋如故。 




      ●宋大诏令集卷第四十六 

      　　宗室六 

      　　封拜六 

      　　皇叔祖宗祐加恩制 

      　　门下。朕出款原庙之严。入谒总章之秘。师臣外帅多子。以靖吾国。宗卿内帅诸父。以正吾家。亲贤既和。天人咸若。膺受多福。施及四方。矧惟族属之尊。宜有宠光之异。皇叔祖、宁远军节度、容州管内观察处置等使、持节容州诸军事、容州刺史、上柱国、巩国公、食邑五千八百户、食实封一千六百户宗祐。耻为富贵之习。动由礼义之中。祗顺父兄。亲近师友。肃若闺门之治。穆然朝谒之容。秉旄钺而四方之志行。锡茅土而诸侯之礼备。远镇容管。近殿洛师。处之若无。久而益慎。爰推大赉之泽。益彰有德之荣。增衍故封。懋锡真食。于戏。考之晋人。则安平之于武帝。求之唐室。则元嘉之于高宗。皆以德重属高。恩隆礼异。往祗服于明命。思无愧于古人。可特授依前持节容州诸军事、容州刺史、巩国公、充宁远军节度、容州管内观察处置等使、加食邑七百户、食实封二百户、勋如故。 


      　　皇叔祖宗楚加恩制元祐四年宗祀 

      　　门下。汉封同姓之国。势遂疎于本朝。唐任宗室之隆。用每杂于他族。祖宗酌古今之典。笃兄弟之亲。虽极茅土之封。常居朝谒之地。眷礼特异。前世莫伦。皇叔祖、建武军节度、邕州管内观察处置等使、持节邕州诸军事、邕州刺史、上柱国、郧国公、食邑五千八百户、食实封一千六百户宗楚。孝友根心。文艺饰性。居处恭、故不闻过行。室家理、故可以莅官。师保不烦。朋友称信。乃者显相原庙之祀。斋宿总章之廷。鬷假无言。质明成礼。顾惟大赉之泽。宜处群臣之先。益衍故封。陪敦真食。于戏。宗祀之典。所以教孝于诸侯。赐胙之恩。所以均福于上帝。诚观礼以知义。尚修身而保终。祇服宠光。永有燕誉。可特授依前持节邕州诸军事、邕州刺史、郧国公、充建武军节度使、邕州管内观察处置等使、加食邑七百户、食实封二百户、勋如故。 


      　　皇叔祖建雄留后宗景建节制元祐七年十月乙卯 

      　　门下。敦叙九族之亲。虞朝所以励翼。大封同姓之国。周室所以盛强。逖观屏翰之谋。必重本支之正。用修显命。敷告治廷。皇叔祖、建雄军节度观察留后、持节晋州诸军事、晋州刺史、同知大宗正事、上柱国、天水郡开国公、食邑六千三百户、食实封一千八百户宗景。度博有容。心庄克畏。守爵以谦、而无骄贵之累。享禄以约、而无侈富之非。仪刑公族之忠。左右时雍之睦。更阅天下之理。善推门内之恩。眷惟近属之尊。宜昭乐善之劝。乃置常迁之典。特施优拜之荣。总感德之全师。易平阳之留务。虽专持于斋钺。复佐贰于宗藩。衍食井封。佚居将阃。骈蕃异数。烜赫隆名。于戏。宠至者位危。官久者任实。惟始卒一操。可以居宠。惟夙夜一虑。可以宿官。钦服茂恩。以永终誉。可特授持节、耀州诸军事、耀州刺史、同知大宗正事、充感德军节度、耀州管内观察处置等使、加食邑五百户、食实封二百户、勋如故。 


      　　皇伯祖宗晟特授检校司徒依前开府仪同三司判大宗正司事充武安军节度使进封嗣濮王加食邑食实封勋如故 

      　　门下。苴社受封。所以大戚藩之形势。加地进律。所以侈帅阃之光华。况于袭爵王家。典祀园庙。宜褒施于异数。以敷告于大廷。皇伯祖、彰化军节度、泾州管内观察处置等使、检校司空、开府仪同三司、持节泾州诸军事、泾州刺史、判大宗正事、上柱国、高密郡王、食邑八千八百户、食实封二千七百户宗晟。诚忱自将。业履无爽。裔于神明之胄。躬有肃乂之资。循法度之守。而靡愆于中。阅义理之多。而能识其要。地兼将相。而不忘于谦挹。富有荣禄。而无蹈于骄奢。选诸近属之尊。董我大宗之秩。靖恭厥位。治办有闻。顾祗奉于烝尝。盖推先于肺腑。胙之以先王之赐履。宠之以半楚之中权。视秩上公。增陪真赋。岂惟丕承文祖之遗志。抑以率循烈考之旧章。于戏。继世象贤。既蒙休于余泽。追养致敬。当尽志于孝思。益图令名。尚介多祉。可。 


      　　皇叔祖宗景特授检校司空持节曹州诸军事曹州刺史同知大宗正事充彰信军节度曹州管内观察处置等使加食邑食实封勋如故制绍圣元年十二月十四日壬午 

      　　门下。朕嗣膺骏命。祗遹先猷。纠合懿亲。所以成信厚之化。推崇近属。所以酬率表之劳。乃眷宗英。特颁异数。夙涓良日。敷告治廷。具官某。德度恭宽。才猷惇大。出神明之胄裔。而躬履蹈于谦和。保公侯之世家。而不骄盈于富贵。端庄朝路。虽寒暑以虔脩。肃谨官常。格亲疏而无间。惟尔公族。统于大宗。惇叙训齐。创宏规于文祖。选抡委遇。被隆眷于先朝。终始十期。靖恭尔志。顾旌勤旧。诞举典章。俾加拜于上公。益内迁于巨镇。陪敦井赋。衍食真封。并示显膺。式昭体貌。于戏。加地进律。非以私亲。御侮折冲。是惟报国。益循制节。永底寿康。惟时老成。无待多训。可。 


      　　皇叔祖宗愈特授检校司徒依前开府仪同三司充镇安军节度陈州管内观察处置等使进封嗣濮王加食邑食实封勋如故制绍圣二年四月六日 

      　　门下。唐尧睦族。用于变于时雍。周室大封。以填临于天下。眷惟近属。世袭真封。祗遹先猷。遍逮诸子。乃涓吉日。播告大廷。皇叔祖、宁国军节度、宣州管内观察处置等使、检校司空、开府仪同三司、持节宣州诸军事、宣州刺史、上柱国、华原郡王、食邑九千八百户、食实封三千户宗愈。肃乂不疵。温良有裕。生高明之胄系。而弗汰于贵骄。蹈德性之中和、亦动遵于法守。惟即园而建庙。本继世以象贤。纪念懿亲。典司祀事。非止次升之有序。亦惟德选之允谐。用是崇进上公。徙临近镇。陪敦真食。增衍户封。于戏。相乐土于楚郊。视官联于政路。膺兹仪物。属我亲贤。勉致力于奉承。谅弗烦于训诫。可。 


      　　皇叔祖宗楚特授检校司空充武胜军节度使加食邑食实封勋如故制绍圣二年四月二十二日 

      　　门下。朕缵绍丕图。昌隆成业。外崇黎献。内睦懿亲。积日累劳。加地进律。率循大卞。敷告治廷。具官某。宽静毅和。慈良肃恪。袭贤王之华胄。则居贵而不流。守维城之善藩。则处位而弥恪。肃从宾赞。淹历岁华。罔蹈尤违。益彰冲挹。虽靖恭之守。无寒暑燥湿之移。而褒崇之科。有亲贤德齿之称。是用视秩空土。徙节南阳。衍食爰田。陪敦真赋。并为异数。宜体茂恩。于戏。无忝所生。以蹈圣经之诫。秉德陪朕。益隆继世之休。可。 


      　　皇叔祖宗祐特授检校司空充横海军节度使加食邑食实封勋如故制 

      　　门下。朕尊祖敬宗。右贤左戚。其褒崇于近属。悉循用于至公。图惟积劳。稽参陟典。涓兹良日。告尔在廷。具官某。体备中和。才膺肃乂。出神明之胄。而躬恺悌之资。袭王公之封。而寡流宕之过。冲靖无懈。宽裕自持。拥旄节者十年。守恭宽之一德。居勤为善之乐。动符阅理之多。是用视秩上公。徙临近镇。益敦井赋。陪衍真封。服我殊恩。并为异数。于戏。亲贤并建。国家所以休明。富贵不骄。社稷所以长久。矧我成德。无待训词。可。 


      　　皇叔祖宗景特授依前检校司空开府仪同三司判大宗正事充彰信军节度使特封济阴郡王加食邑食实封勋如故制绍圣二年八月□日 

      　　门下。金印盭绶。冠三事之崇阶。渠门赤旗。开百里之成国。遹膺盛典。时属亲贤。涓日之良。扬廷以告。皇叔祖、彰信军节度、曹州管内观察处置等使、检校司空、持节曹州诸军事、曹州刺史、知大宗正事、上柱国、天水郡开国公、食邑八千户、食实封二千四百户宗景。谦虚敦大。宽裕静庄。袭庆善于高门。而无充诎之过。总训齐于属借。而躬表率之劳。既法立于闺闱。宜职修于国族。睦是懿戚。迄无间言。酬其宿官。已更进律。崇于专任。益懋宠光。是用超二等以疏封。宪万邦而作弼。敦陪井赋。衍食真封。于戏。德爵之高。既莫尊于近属。将相之重。盖益壮于宗藩。祗率履祥。愈隆受祉。顾惟成德。无待训词。可。 


      　　皇叔祖宗绰特授检校司徒依前开府仪同三司持节孟州诸军事充河阳三城节度使进封嗣濮王加食邑食实封勋如故制绍圣二年九月己亥袭封 

      　　门下。朕祗遹先猷。务敦孝治。本笃亲而重祀。肆进律以疏封。袭乃故邦。用推崇于烈祖。遍逮诸子。考盛典于先朝。茂建宗英。诞敷优策。涓兹吉日。告于治廷。皇叔祖、保静军节度、宿州管内观察处置河堤等使、检校司空、开府仪同三司、持节宿州诸军事、宿州刺史、上柱国、建安郡王、食邑八千八百户、食实封二千四百户宗绰。性守中和。天资明晤。恪从宾赞。循法度以无违。陪辅藩宣。兼谦恭而有裕。繄园庙之建嗣。用天伦以次升。惟我贤王。益谐舆议。是用大荒赐履。褒进上公。增衍户封。敦陪真食。于戏。分茅苴土。侈宗子之大封。继世象贤。修先王之常祀。益祗乃事。无忲于盈。可。 


      　　皇叔祖宗祐加恩制绍圣二年九月明堂 

      　　门下。朕躬执圭币。并飨帝亲。式德莫愆。具膺徂赉之福。在宗载考。肆有褒嘉之恩。播告治朝。咸听朕命。皇叔祖、横海军节度、沧州管内观察处置等使、检校司空、持节沧州诸军事、沧州刺史、上柱国、巩国公、食邑七千七百户、食实封二千二百户宗祐。齐庄自表。信厚不渝。出神明之胄。而无倨贵之心。兼爵德之尊。而有劳谦之闻。并受帝祉。克蕃王家。属吁奉琫之旄。以承祀事。眷言授钺之将。乃在宗盟。逮此庆成。申之宠奖。用酬多邑。增衍本封。于戏。不溢不危。所以谨诸侯之度。乃顺乃惠。所以觐前人之光。往哉惟休。是以有誉。可。 




      ●宋大诏令集卷第四十七 

      　　宗室七 

      　　封拜七 

      　　皇叔祖宗绰加恩制绍圣二年九月明堂 

      　　门下。朕顺考典章。肃恭明祀。益绍隆于先轨。重祗恪于孝思。躬即合宫。遹昭严父。礼成献飨。泽被臣工。播告在廷。敷扬成命。皇叔祖、河阳三城节度、孟州管内观察处置河堤等使、检校司徒、开府仪同三司、持节孟州诸军事、孟州刺史、上柱国、嗣濮王、食邑九千五百户、食实封二千七百户宗绰。秉德纯厚。赋性强明。蚤缘近属以殿藩。重袭世封而奉祀。富而好礼。居无充诎之尤。恭而不骄。雅有中和之守。是为茂器。见誉戚藩。方庆泽之流行。宜亲贤之首及。增衍户赋。进食真封。益壮戎昭。用严藩卫。于戏。本支并茂。见帝室之蕃昌。鄂跗相辉。识三门之袭庆。益祗宠渥。永底寿康。可。 


      　　皇叔祖宗景加恩制同上 

      　　门下。朕祗奉宝图。肃恭毖祀。涓选谷旦。展盛礼于合宫。昭格明灵。侑严亲于上帝。忱恂旁达。贶施下临。惟时湛恩。用先近属。敷扬大号。布告治廷。皇叔祖、彰信军节度、曹州管内观察处置等使、检校司空、开府仪同三司、持节曹州诸军事、曹州刺史、判大宗正事、上柱国、济阴郡王、食邑八千五百户、食实封二千六百户宗景。瓌玮宏材。中和德性。动惟絜矩。宣义问于宗支。率以敦和。久训齐于公姓。奉祠惟恪。蒇事有劳。方兹庆泽之流。矧在亲贤之右。进陪户赋。衍食真封。事虽考于彝章。情益隆于异数。于戏。位望之重。固素履之不渝。祉福之多。宜明神之所相。益期康靖。永翊丕平。可。 


      　　皇叔祖宗楚加恩制绍圣二年九月二十四日同上 

      　　门下。吉礼之属。惟毖祀以居先。严父之文。亦配天而为大。朕遹遵先典。躬造总章。盛礼告成。庆赐交举。顾兹进律。首及近藩。布告治廷。敷扬大号。皇叔祖、武胜军节度、邓州管内观察处置等使、检校司空、持节邓州诸军事、邓州刺史、上柱国、郧国公、食邑七千七百户、食实封二千二百户宗楚。圭璋美质。杞梓成材。分支派于天潢。壮藩宣于王室。蹈履贵盛、而弗至于尤违。躬行谦勤、而益敦于孝悌。谨尔侯度。为时宗英。方兹涣汗之行。宜在晋康之典。载畴井赋。增衍真封。于戏。笃亲之恩。不论于称伐。崇贵之义。亦在于戒盈。顺保福厘。益隆寿祉。可。 


      　　皇叔祖宗楚除开府仪同三司进封南阳郡王制绍圣三年二月壬午 

      　　门下。朕若昔大猷。绍隆丕构。自我烈祖。入承累圣之基。肆其先王。克有分濮之社。载考大宗之籍。未加诸子之封。义所当隆。恩宜有称。其孚大号。以诏庶官。皇叔祖、武胜军节度、邓州管内观察处置等使、检校司空、郧国公、食邑八千四百户、食实封二千四百户宗楚。信厚积中。斋庄迪己。年弥高而有柔嘉之则。属最近而无充诎之心。已秉节于将坛。未彻疆于王土。稽用屏周之义。申加辅汉之藩。荒南阳之大邦。即武胜之旧履。有华上公之衮。有淑元戎之旂。敦厥井封。班之宰席。盖师言之我锡。非朕志之汝私。于戏。惟修身则可以觐前人之光。惟制节则可以谨诸侯之度。往服朕命。永孚于休。可特授依前检校司空、开府仪同三司、持节邓州诸军事、邓州刺史、充武胜军节度、邓州管内观察处置等使、进封南阳郡王、加食邑五百户、食实封二百户。 


      　　皇叔祖宗祐除开府仪同三司封景城郡王制同上 

      　　门下。有天下者得尽其贵贵之恩。立人道者必致其亲亲之义。考大宗之近戚。眷烈祖之同生。咨尔庶官。申听朕命。皇叔祖、横海军节度、沧州管内观察处置等使、检校司空、巩国公、食邑八千四百户、食实封二千四百户宗祐。修身时敏。作德日休。服犬雅之不群。知为善之最乐。保爵禄之贵而不溢。出神明之胄而不骄。属近而行尊。年高而德劭。已备登坛之拜。未加裂土之封。盖将何以对前人之休。亦非所以厚同姓之爱。因其旧履。锡以命书。衮衣绣裳。班于上宰。苴茅社土。王此大邦。于戏。崇德象贤。所以固宗盟。制节谨度。所以蕃王室。往绥厥位。尚远乃猷。可特授依前检校司空、开府仪同三司、持节沧州诸军事、沧州刺史、充横海军节度、沧州管内观察处置等使、进封景城郡王、加食邑五百户、食实封二百户。 


      　　皇叔祖宗楚封嗣濮王制绍圣三年二月乙亥 

      　　广因心之教者。莫大于亲亲。善述人之事者。莫大于继继。昔我文祖。尝推本于所生。肆予冲人。其克绥于厥后。申加明命。播告治朝。皇叔祖、武胜军节度、邓州管内观察处置等使、检校司空、开府仪同三司、南阳郡王、食邑八千九百户、食实封二千六百户宗楚。履顺居谦。秉猷迪吉。身修而多义理之阅。属近而有法度之循。是咨公族之宫。建邦而启土。俾绍大宗之裔。继世以象贤。彻以武昌之疆。赐之濮园之履。参官将相。列爵公王。为龙为光。率旧章于昭考。我将我享。承祀事于先王。于戏。惟祗乃心。所以不期于骄。惟慎厥终。所以长守于贵。庶有辞于永世。以无忝于前人。可特授检校司徒、依前开府仪同三司、持节鄂州诸军事、鄂州刺史、充武昌军节度、鄂州管内观察处置等使、进封嗣濮王、加食邑七百户、食实封三百户、仍令所司择日备礼册命。 


      　　皇叔祖宗祐除检校司徒依前开府仪同三司充清海军节度使进封嗣濮王加食邑食实封勋如故制绍圣四年八月二十四日 

      　　门下。朕荷上穹之眷。承累圣之基。表正万邦。惇叙九族。自予皇祖。入嗣统于大宗。肆尔先王。肇建邦于有濮。遍逮诸子。厥惟殊恩。载诹象德之贤。诞布扬廷之命。皇叔祖、横海军节度、沧州管内观察处置等使、检校司空、开府仪同三司、持节沧州诸军事、沧州刺史、上柱国、景城郡王、食邑八千九百户、食实封二千六百户宗祐。温仁而寡过。夷粹而有容。行克谨而惟礼乐之修。年弥高而多义理之阅。光辉属籍。谁并宗英之游。仪表戚藩。久隆耆俊之望。俾袭封于大国。爰视秩于上公。遂荒南海之圻。尽赐先君之履。驼钮盭绶。礼极真王之崇。豹尾神旗。任总元戎之重。申衍爰田之赋。陪敦真食之输。萃是宠章。发为涣渥。以懋昭于乃德。用焜燿于而家。非朕汝私。实国旧典。于戏。无念尔祖。继恭靖之后而弥昌。追配前人。奉安懿之祠而勿替。尚肩庆誉。茂对宠光。可。 


      　　皇叔祖宗汉特授开府仪同三司充昭化军节度使改封安康郡王加食邑食实封勋如故制 

      　　门下。夫克明其德。尧睦族而变时雍。慎修其身。舜惇宗而明励翼。盖正其家者必先诸己。笃其爱者必始于亲。朕眷礼庶工。推先同姓。永惟安懿之后。实嗣濮阳之封。藐焉诸孤。存者无几。矧密联于宗属。独未建于高牙。载恻予怀。肆颁显命。皇叔祖、保宁军节度观察留后、持节婺州诸军事、婺州刺史、上柱国、东阳郡王、食邑四千户、食实封一千户宗汉。温恭而迪德。庄重而秉彝。为宗室之表仪。阅天下之义理。本支孙子。系神明之胄而无骄。室家君王。席富贵之资而不溢。爰畴硕望。申锡殊荣。越从留务之崇。躐拜元戎之重。班于冢弼。秩以真王。衍食敦封。加地进律。并推渥洽。增涣宠光。以慰文考优异近族之心。以称冲人追崇先烈之意。是循彝训。允穆师言。于戏。磐石之宗。子弟有犬牙之地。关雎之应。公族如麟趾之时。尚迪令猷。永绥吉禄。可。 


      　　皇叔祖宗景特授依前检校司空复开府仪同三司济阴郡王食邑食实封勋如故制 

      　　门下。立爱惟亲者、所以睦族。宥过无大者、所以广恩。惟时宗藩。久罹邦宪。锡以宠命。扬于治廷。皇叔祖、彰信军节度、曹州管内观察处置等使、检校司空、持节曹州诸军事、曹州刺史、上柱国、济阴郡王、食邑九千五百户、食实封二千九百户宗景。履富贵之资。出神明之胄。顷偶违于礼分。遂自冒于简书。几年于兹。在法当叙。嘉乃省循之行。用申敦睦之情。金钺斋旄。仍畀将牙之旧。绣裳赤舄。复参公衮之华。盖将粲骨肉之恩。庶以厚枝叶之芘。于戏。亲亲者义必尽。法有三宥之恩。贵贵者礼必隆。恩无一眚之废。往共尔位。尚慎厥终。可。 


      　　皇叔祖宗汉特授检校司空依前开府仪同三司充彰德军节度使进封嗣濮王加食邑食实封勋如故制 

      　　门下。夫建邦启土。国家所以广亲亲之仁。崇德象贤。先王所以终继继之义。克绍大宗之裔。若时尊属之良。我有涣恩。播于群听。皇叔祖、昭化军节度、金州管内观察处置等使、开府仪同三司、持节金州诸军事、金州刺史、上柱国、安康郡王、食邑四千五百户、食实封一千二百户宗汉。抱疏通之识。躬肤敏之才。席贵富而惟图书之裒。居戚近而远绮纨之习。昔在文祖。寔隆季弟之怀。逮于先朝。尤嘉诸父之敬。属有建旄之拜。越跻开府之崇。方且祗奉寝园。虔共时祀。宜极褒嘉之典。以申优异之心。其仍上将之班。遂赐先君之履。彻疆濮土。换节相台。俾袭庆于王家。复参华于台路。陪之真食。衍以多田。往并服于宠光。庶克修于馈享。于戏。遍逮诸子。朕惟遵昭考之模。保有故封。尔尚笃前人之烈。勉绥燕誉。益懋诚勤。可。 




      ●宋大诏令集卷第四十八 

      　　宗室八 

      　　封拜八 

      　　皇叔祖宗汉检校司徒移镇制元符三年正月庚寅徽宗即位 

      　　门下。朕绍国之绪。承天之休。未堪多艰。惟新厥德。用谨惇宗之义。以昭践祚之恩。皇叔祖、检校司空、开府仪同三司、彰德军节度使、嗣濮王宗汉。迪德有常。诚身弗越。长于富贵之守。阅夫义理之多。固有赖于宗强。实克隆于世美。苴茅胙土。久膺同姓之封。世德象贤。宠践先君之履。承王休而无斁。秉祖烈以攸兹。属缵丕图。申加异命。其永藩于王室。以茂对于前人。尚肩乃心。体我初政。可特授检校司空、宁江军节度使。 


      　　皇叔祖宗绛建节制元符三年正月辛卯同上 

      　　门下。继世象贤。所以固本支于王国。加地进律。所以强屏翰于戚藩。惟予冲人。嗣大历服。眷言尊属。敷锡徽章。皇叔祖、某军节度观察留后宗绛。信厚而不渝。恭俭而有制。斥骄奢之末习。安理义之大方。属缵绍之云初。顾褒嘉之可后。赐颁瑞节。用壮元戎。陪益爰田。衍加真食。以昭驭贵。以示敦宗。于戏。粲骨肉之恩。申以屏周之义。茂枝叶之疪。盖隆辅汉之藩。往哉惟休。无废朕命。可特授昭庆军节度使。 


      　　皇叔仲赐建节制同上 

      　　门下。睦族敬宗。所以厚化本。建侯立屏。所以捍王家。矧惟践位之初。厥有涣恩之旧。诞扬明命。孚告庶工。皇叔、某军节度观察留后仲赐。识度旷夷。材资敏茂。承贤王之后。早闻善俗之声。居留邸之荣。讫无负贵之累。肆予缵绍。宜有褒嘉。用旌拜于将坛。式光华于帅阃。陪敦真食。增衍实封。以示先亲。以昭驭贵。于戏。神器之重。方共济于多艰。磐石之隆。尚更资于夹辅。永肩庆誉。茂对宠光。可特授保康军节度使。 


      　　皇叔仲御建节制同上 

      　　门下。朕嗣有令绪。获承至尊。肆大赉于多方。用敦叙于九族。眷言诸父。时乃宗英。宠锡命书。诞告多士。皇叔、某军节度观察留后仲御。体和履顺。迪德秉彝。有猷有守。而知法度之循。不溢不危。而长富贵之守。早居留务。涉历岁时。董正宗司。协和公族。属兹缵绪。申锡异恩。登之大将之坛。授以元戎之节。以光帝胄。以扬王休。于戏。微我弗顾。无骍骍角弓之讥。怀德惟宁。协振振麟趾之应。尚惟励翼。服我宠嘉。可特授保宁军节度使。 


      　　皇伯仲损制元符三年正月壬辰同上 

      　　门下。朕恭膺眷命。嗣守宗祧。用奉若于先王。以大赉于天下。眷言近属。时谓宗英。祗率旧章。诞敷明命。皇伯、感德军节度观察留后仲损。气和而愿。体顺而恭。早居留务之班。弥历岁阴之久。属予缵绍。宜有褒嘉。陟以斋坛。肆严外阃之望。畀之金钺。增固维城之安。申锡爰田。仍加真食。于戏。益戒者处宠之道。慎始者乃能有终。往其钦哉。以永多誉。可特授保大军节度使。 


      　　皇伯世雄建节封安定郡王制元符三年三月癸巳同上 

      　　门下。朕嗣训先后。君临万邦。永绥继序之艰。克笃在宗之爱。诞扬显命。敷告广廷。皇伯、宁远军节度观察留后世雄。体中而蹈和。含章而履洁。允为尊属之秀。厥有老成之风。朕惟神考之谟。褒艺祖之后。尝下明诏。申饬有司。以肇造区夏之功。其特议封爵之制。求子孙之近者。裂壤地而王之。是用推以异恩。选于留务。建牙植纛。登寘将坛。胙土苴茅。启封王社。申加采食。并衍真租。于戏。尊我大宗。于以报创业垂统之德。服于高位。尚其思奉。先追孝之仁。往迪令猷。以永终誉。可特授崇信军节度使、特封安定郡王。 


      　　皇兄孝骞除昭化军节度使封广陵郡王制建中靖国元年六月甲寅 

      　　门下。朕嗣膺骏命。祗奉先猷。付以中军。思得诗书之帅。倚其外御。孰如兄弟之贤。我有懿亲。国之近属。涓辰授钺。发号告廷。皇兄、宁武军节度观察留后孝骞。厚陵爱孙。燕国冢嗣。清素有同于寒士。静渊不迩于宵人。宠辱弗惊。进退以礼。久居留务。未慰佥言。是用建昭化之将旄。进广陵之王爵。正其分阃。但资帷幄之谋。优以造朝。安处京师之邸。增封井邑。衍食户租。异数便蕃。隆名烜赫。于戏。毋康好逸。勿用非彝。我祖宗创业之艰难。今子孙图休于康靖。兢兢庶事。每思瓞蔓之荣。勉勉一心。益重棣华之爱。尚对休命。往其钦哉。可。 


      　　皇兄孝参除奉国军节度使封信都郡王制同上 

      　　门下。周封五等。姬姓之国为多。汉建诸侯。刘氏之封最盛。矧兼将钺之重。宜得宗亲之贤。稽考旧章。咨谋近弼。乃扬明命。以告大廷。皇兄、保信军节度观察留后孝参。博古知今。清心明理。妙出贤王之统。蔚闻善继之风。卓尔不群。雅类河间之质。简而无傲。力践后夔之言。宜有褒迁。以旌信厚。奉国重地、超拜元戎之权。信都名藩。宠进真王之爵。处帷幄而折冲千里。留邸地而坐镇连城。仍衍食封。并为异数。于戏。好善忘势。故能贵而无骄。居宠思危。然后满而不溢。弗畏入畏。虽休勿休。惟永尔图。无废朕命。可。 


      　　皇兄孝参加恩制建中靖国郊祀 

      　　门下。朕受命举祡。尊祖而亲考。积薪实体。升烟以报阳。上帝居然以歆。四海来以其职。相予肆祀。至止而和其容。敬尔在公。迄成而遣于庙。既大赉于寰＜宀禹＞。乃均惠于宗藩。爰即治朝。诞敷涣号。具官某。处身慎静。秉志塞渊。允升大猷。克勤小物。同其福禄。方无间于君臣。亲以脤膰。宜莫如于兄弟。是用进升勋秩。增衍户封。于戏。下国骏厖。光对荣名之宠。庶邦丕享。益思明德之修。是究是图。无废朕命。可特授依前持节明州刺史、信都郡王、充奉国军节度使、明州观察处置等使、加上柱国、食邑五百户、食实封二百户。 


      　　皇叔仲忽开府仪同三司加恩制 

      　　门下。朕祗荷诒谋。钦承丕绪。广唐尧之亲睦。外协万邦。稽虞舜之叙惇。内崇九族。眷予尊属。时乃贤王。其告大廷。肆颁显命。皇叔、定国军节度、同州管内观察处置等使、持节同州诸军事、同州刺史、同知大宗正事、管勾宗子学事、上柱国、普安郡王、食邑八千户、食实封一千九百户仲忽。性资纯厚。操履清修。位弥高而靡富贵之矜。宠益至而笃诗书之习。允矣神明之胄。卓然俊乂之姿。望雅着于戚藩。名久隆于邦翰。好学博古。进无干请之私。行法莅官。退有靖共之实。典司属籍。寖历岁时。既臻肃穆之风。益见表仪之术。式畴褒渥。兹谓至公。是用入联上宰之班。增重元戎之节。申陪多井。加衍真租。岂徒彰濮邸流泽之光。盖欲继文考敦宗之盛。于戏。任兼将相。所以固磐石之基。地处亲贤。所以壮维城之势。尚肩德义。茂对休嘉。可特授开府仪同三司、依前持节同州诸军事、同州刺史、普安郡王、同知大宗正事、管勾宗子学事、充定国军节度、同州管内观察处置等使、加食邑七百户、食实封二百户、勋如故。 


      　　仲忽进同判大宗正事提举宗子学事制 

      　　门下。爵禄所以厉世。时用展亲。名器不以假人。盖将称事。眷言懿属。久列崇资。宜隆职守之称。以正邦彝之旧。诞扬涣号。孚告明廷。皇叔、定国军节度使、开府仪同三司、知大宗正事、管勾宗子学事、普安郡王、食邑八千七百户、食实封二千二百户仲忽。德度粹温。才猷敏裕。诚身有道。阅天下义理之多。式礼莫愆。迪哲人中和之尚。自总司宗之政。尤彰表众之勤。绩允赖于训齐。化助成于信厚。虽视仪揆路。已兼台钺之华。而正号国联。未协陛廉之势。爰升茂典。并席前封。以昭敦叙之怀。以示褒嘉之渥。于戏。位不同而异数。恩则有加。宠既至而益恭。贵斯长守。尚终誉处。往对宠光。可特授依前定国军节度使、开府仪同三司、同判宗正事、提举宗子学事、普安郡王、食邑实封如故。 


      　　仲輗镇西节度加恩制 

      　　门下。朕绍先猷而兴众学。稽古训以制新书。善俗明伦。克备一王之制。烝髦论秀。庶追三代之风。眷时宗属之良。具着行能之懿。宜疏廷号。周劝藩英。皇叔、保平军节度观察留后、天水郡开国公、食邑三千五百户、食实封二百户仲輗。率履粹温。秉资信厚。服儒雅而无富贵之累。乐名教而有法度之循。美众积于闺门。誉久称于族党。比揽司宗之奏。实符着令之公。言念操脩。顾深叹尚。矧是贤能之选。曾靡遐遗。岂于全备之材。敢忘近始。是用解陕郊之后务。授麟□之成师。建节拥旄。加峻元戎之命。苴茅胙社。益光赐履之封。仍衍爰田。并敦真食。于戏。推为善之赏。斯首茂于殊恩。肩好德之诚。尚永绥于吉禄。往褒宠渥。益介寿臧。可特授镇西军节度使、加食邑七百户、食实封二百户、封如故。 


      　　皇叔祖宗粹加恩制政和六年宗祀 

      　　门下。朕钦承骏命。永赖燕谋。迺稽六籍之传。建兹阳馆。欲罄一纯之意。飨以秋辛。明德馨闻。高灵潜格。眷乃本宗之盛。预陪祀礼之行。用辑朝伦。肆颁涣册。具官某。处躬端靖。饬行纯和。侃然最乐之诚。卓尔不群之度。属尊而近。位称以隆。井钺参旗。克壮三军之帅。元衮赤舄。大开四履之封。阅义理之寖多。守谦恭而不怠。属上仪之获考。推庆赉以惟均。宜锡徽章。以孚景贶。敦加奉邑。申衍真租。于戏。多福以来。首均敷于同姓。四方其训。尚弗替于前修。往服朕言。益绥尔祉。可。 


      　　皇叔仲忽加恩制同上 

      　　门下。朕虔飨帝之诚。极奉先之礼。追盛仪于三代。取定制于六经。兴八窗五室之堂。自我作古。备四海九州之荐。对越在天。惟熙事之时成。有贤王之予翼。其颁赞册。以告治朝。具官某。识远而行纯。气壮而志固。雍容道义。知为善最乐之方。涵泳诗书。有大雅不群之度。兼荣将相。任纠宗枝。一心永肩。九族既睦。兹秩明禋之典。大施广＜宀禹＞之恩。顾归脉之有常。岂均厘之可后。乃畴多邑。并衍真租。于戏。昭先人之功。予不忘于丕训。教诸侯之孝。尔尚率于周亲。往迪令猷。益绥多福。可。 


      　　皇叔仲轨加恩制同上 

      　　门下。朕参考冬官。肇兴阳馆。卜惟辛吉。聿来四表之欢。荐以德馨。罙谨二精之奉。美光交烛。嘉贶荐臻。眷我本宗。相兹毖祀。宜诞敷于恩典。用申告于朝伦。具官某。率履靖庄。禀姿和裕。躬文雅而无富贵之累。乐名理而惟法度之循。宝牒腾芳。益壮维城之势。斋坛受任。式隆专阃之威。属盛礼之休成。褒庆条而具举。拓封多邑。衍食真租。于戏。时属展亲。讵敢忘于敦睦。祭则受福。其茂对于荣怀。往迪训言。益昭令誉。可。 


      　　皇叔仲理加恩制同上 

      　　门下。自仁率亲。欲教诸侯之孝。以职助祭。必来万国之欢。朕奉若先猷。肇称元祀。允赖肃雝之相。迄成希阔之仪。嘉我宗英。诞扬涣号。具官某。持心淑慎。制行端良。居存忠义之规。克显神明之胄。帅典常而勿替。践猷训以弥恭。外专将阃之威容。内蔼宗支之庆誉。故侍祠之有恪。知秉德之弗违。肆衍本封。并申茂渥。于戏。我将我享。既蒙贶施之临。惟德惟康。共保安荣之吉。往祗眷赉。益介寿祺。可。 


      　　皇兄孝参加恩制同上 

      　　门下。朕考六艺之文。建四阿之宇。涓展揆日。遹从季秋之辛。尽志专精。恭行太室之飨。灵心允答。景贶荐臻。眷熙事之克成。宜湛恩之并受。肆扬涣号。以宠亲贤。具官某。禀质粹温。持躬淑慎。勤毖有迪常之吉。靖共多好礼之风。锡以山川。光绍先王之履。被之衮绣。进参上宰之班。望重价藩。势隆磬石。兹举严禋之始。有嘉显相之勤。载衍爰田。并加真食。以侈神厘之茂。以昭国典之华。于戏。明德惟馨。既获自天之祐。善人是富。益思事上之忠。往服训言。永绥寿祉。可。 


      　　皇兄孝骞加恩制同上 

      　　门下。朕寅奉丕图。永怀先烈。崇崇阳馆。有严体国之经。翼翼明禋。叶用配天之典。乃眷近亲之爱。预输显相之勤。式霈纶章。具孚朝听。具官某。材猷肤敏。识度渊深。居每阅于艺文。动必循于礼法。流芳宝籍。稔德善之有称。席宠斋坛。加威仪之无爽。属此灵休之格。时维渥泽之均。乃侈干封。并增邑奉。以示优隆之眷。仍昭敦睦之光。于戏。迄用有成。讵敢专于邦庆。既多受祉。庶克迪于宗强。益慎操脩。以承猷训。可。 


      　　皇侄有古加恩制同上 

      　　门下。朕讲配帝之上仪。极宁亲之精意。克达圣人之飨。肇熙王者之堂。神罔时恫。既丕厘于景命。福不专飨。用敷锡于庶民。训予制阃之臣。宜有告廷之号。具官某。材谋英决。气识靖深。廿□韫韬略以自将。烜威声而夙着。顷倚帅旄之贵。出临方面之雄。厌伏未形。隐若干戈之卫。歼夷弗譓。迄无疆埸之虞。属懋举于宗祈。盍咸繄于加德。肆均渥泽。并衍真封。于戏。不显不承。兹广受厘之庆。有严有翼。尚资共武之勤。往服训言。仰膺光宠。可。 




      ●宋大诏令集卷第四十九 

      　　宗室九 

      　　封拜九 

      　　皇侄有恭建节制 

      　　门下。为政友于兄弟。靡忘同姓之恩。立爱始于家邦。兹厚展亲之典。眷言犹子。近造昕朝。式孚涣册之辞。丕告群工之听。具官某。禀资温茂。蕴识粹融。凭祖武之晖。自秀神明之胄。探经术之奥。具多诗礼之闻。振振夙谨于威仪。翼翼甫趋于表着。有华人物。克肖父风。虽欣棣萼本支之蕃。良深楚邸手足之念。昔相好矣。今用恻然。及东平之处家。曾未带列侯之印。见隆业之诸子。其可无千户之封。是用授将钺于庆阳。启封藩于邕管。申加邑采。并实圭腴。匪颛近属之私。盖侈前宁之泽。于戏。修德而固宗子。永底维城之安。继世以立诸侯。载显象贤之美。钦予时命。告于文人。可。 


      　　皇叔祖克畅依前保康军节度使加恩制宣和六年冬祀 

      　　门下。朕诞膺帝顾。丕乂邦图。庙饎蠲登。克致宁神之孝。郊柴钦燎。聿申报本之诚。明德馨闻。繁禧来下。迺眷懿藩之重。宜先庆泽之施。肆举纶章。具孚朝听。具官某。持身淑慎。制行端良。爵齿兼尊。夙蔼宗支之举。亲贤并茂。久专将钺之威。属嘉礼之涓成。涣厖恩而申锡。乃畴多邑。并衍真租。以彰敦睦之风。以示优隆之宠。于戏。相予肆祀。既严昭事之仪。赉我思成。式介攸同之福。尚祗猷训。永迪寿祺。可。 


      　　皇叔祖宗粹依前昭化军节度使开府仪同三司信安郡王加恩制同上 

      　　门下。朕祗率旧章。恭修大报。大宫祼鬯。具宣列圣之光。吉土升烟。昭格万灵之贶。迄成熙事。敷锡旷恩。若时归胙之初。敢后维城之老。爰颁涣渥。用谂庶工。具官某。属近且尊。德耆而俊。鸣谦自牧。雅推好礼之风。率履无违。允有迪常之吉。焘社席王藩之宠。珥貂参揆路之崇。兹严重燎之祈。肆广宴娭之庆。迺申加于井赋。仍增实于圭腴。以遵广馂之经。以茂展亲之义。于戏。称秩元祀。既茂对于神休。锡予善人。宜亟蒙于祭泽。其钦时命。以介寿祺。可。 


      　　皇叔仲御依前检校少傅泰宁军节度开府仪同三司嗣濮王加恩制同上 

      　　门下。朕荷丛霄之祐。袭仍岁之丰。燕及皇天。敢怠迎长之祀。衎我烈祖。式严陟配之仪。肆申贲于鸿恩。咸率由于彝宪。矧在濮园之裔。宜均宣室之厘。爰辑廷绅。亶孚制綍。具官某。性资纯茂。德度粹夷。动惟典则之循。居有图书之好。绍先王之履。谨笾豆大房之承。参上宰之班。兼黼黻雕戈之赐。谦惟自牧。富且弗骄。方躬荐璧之祠。载属珥貂之助。迨扬烟之竣事。推涣泽以旌劳。申衍多田。陪敦真食。于戏。降福简简。聿观昭假之迟。庸勋亲亲。宜共荣怀之尚。往祗猷训。益迪寿康。可。 


      　　皇叔仲忽依前检校少师镇安军节度开府仪同三司判宗正事兼神霄玉清万寿宫使提举宗子学事普安郡王加恩制同上 

      　　门下。朕祗膺鸿绪。诞缉弥文。载乘三岁之祥。躬秩一纯之飨。天惟德辅。歆至治之馨香。人以职来。睹太平之礼乐。眷惟近属。董我宗支。宜因归胙之初。首涣扬廷之宠。具官某。高明而端靖。博达而闳深。学穷六艺之英华。识综三王之制作。处亚师之位。更崇茅社之封。通上宰之班。兼峻琳霄之使。相此严禋之举。率惟同姓之亲。有来麟趾之众多。临以貂冠而肃戢。用稽勋策。并衍租田。以昭物采之隆。以侈邦祺之茂。于戏。受百神之贶。既歌成命之诗。惇九族之和。罙昭广德之化。益绥燕誉。永对宠光。可。 


      　　皇叔仲爰依前检校少保奉宁军节度使开府仪同三司江夏郡王加恩制同上 

      　　门下。朕涓辰日至。脩报国阳。风马来临。具格精纯之意。星鸡飞动。肆敷旷荡之恩。惟缛典之时成。赖贤王之予翼。式昭祭泽。以侈神休。诞扬纶綍之言。孚告绅緌之德。具官某。处躬端靖。饬行醇和。帅前载之规。既懋有常之德。处宗司之位。尤高易退之风。有淑元戎之旂。有华三事之衮。耆明就列。宗族称仁。兹竣事于严禋。迺均厘于近属。矧我达尊之懿。用疏庆赉之隆。增畀邑租。申加良干。于戏。四方承祭。敏如影响之随。三寿作朋。燕及本支之固。益绥令誉。仰对荣辉。可。 


      　　皇叔仲糜依前镇潼军节度使淮安郡王加恩制同上 

      　　门下。朕绍膺骏命。诞抚多方。荷天之休。允洽承平之化。裒时之对。荐申报本之诚。既荐庙笾。遂升郊燎。兹大施于祭泽。当首及于宗盟。爰辑朝绅。式颁诏綍。具官某。性资乐易。德度温谦。内坚信道之诚。外广崇仁之誉。四骐导节。拥蒲坂之帅旄。五玉分封。开淮安之王社。矧预陪于吉礼。用申锡于涣恩。特衍多田。更分真食。于戏。克禋克祀。诞严肆类之文。是飨是宜。爰厚均厘之典。往祗恩遇。以对殊恩。可。 


      　　皇叔仲营依前崇信军节度使安化郡王加恩制同上 

      　　门下。朕祗绍丕图。遹脩元祀。奕奕清庙。聿申祼献之恭。肃肃紫坛。肆达燎薰之报。神娭向座。祝嘏告祥。眷予近属之良。宜有蕃禧之及。诞孚涣号。猷告庶工。具官某。性禀纯和。行推信厚。内列维城之寄。外分阃制之严。爰膺胙土之封。夙启王藩之宠。适此精禋之举。允多景贶之臻。爰辑庆条。载疏褒律。畴叙爰田之奉。衍其圭赋之腴。于戏。时庸履亲。讵敢忘于惇叙。祭则受福。其茂对于荣怀。往迪训言。益昭令誉。可。 


      　　皇兄孝参依前检校少保武宁军节度使开府仪同三司豫章郡王加恩制同上 

      　　门下。朕抚熙洽之运。怀夤畏之心。乃因至景之辰。爰举丰年之报。王入太室。馨闻圭鬯之和。帝临中坛。光腾璧玉之洁。信星报飨。解泽流厘。兹申惠以隆亲。肆涓神而孚号。具官某。庆开祖武。韵秀宗支。扬秩秩之德声。夙谨义方之念。听霏霏之英辨。雅多儒术之闻。疆圻疏王社之荣。符采映台躔之峻。爰励骏奔之助。克祗毖祀之承。既获考于上仪。迺亟疏于褒律。载陪多赋。并实本封。以答贤劳。以均神贶。于戏。并受其福。式隆同姓之恩。永孚于休。尚迪有邦之卫。往祗明命。益体眷怀。可。 


      　　皇兄孝骞依前宁国军节度使开府仪同三司晋康郡王加恩制同上 

      　　门下。朕遵列圣之绪。习三岁之祥。对越在天。严祼圭而致孝。昭事上帝。肃齐辂以承禋。聿来四表之欢。并授百神之职。惟予近属。实相盛仪。宜涣褒章。以孚群听。具官某。气资庄厚。德履粹温。乐名理而惟法度之循。力威仪而无富贵之累。画九畿之籍。既疏爵于王封。炳六符之躔。兼视仪于揆路。属阳坛之毕燎。诏勋府以均休。载畴多井之封。并锡真租之益。以昭隆眷。用协彝章。于戏。万福来求。爱莫先于同姓。四方其训。义勿替于前修。往服朕言。益绥尔祉。可。 


      　　皇兄孝诒依前保宁军节度使加恩制同上 

      　　门下。朕肇熙吉土。肆燎钦柴。罄寰宇以子来。崇昊穹而父事。百灵并贶。严象物之宴娭。五福时敷。流涣恩之德濊。眷言近属。相我盛仪。诞敷赞册之辞。用谂庶官之听。皇兄、保宁军节度使孝诒。器局深裕。行矩醇和。宝牒联芳。□壮维城之势。斋坛受任。夙严颛阃之容。属毖祀之涓成。□徽章而具举。载畴邑采。申衍户租。于昭邦国之光。以叶神人之庆。于戏。展采错事。既申报本之诚。产嘏降祥。宜厚近亲之典。其祗休命。往迪令猷。可加食邑七百户、食实封二百户。 


      　　皇弟孝颖依前德庆军节度使加恩制同上 

      　　门下。朕受命祖庙。谒款天神。礼罄一纯。明德昭而上格。乐成六奏。高灵降而下娭。美光烛坛。休气合燎。迺眷近亲之懿。宜均纯嘏之绥。我有恩缗。扬于朝位。具官某。姿仪丰秀。性识纯明。蹈履中和。挺挺前人之似。雍容文艺。彬彬儒者之风。蚤图戎翰之良。既秉斋旄之峻。兹甫临于元□。特申锡于丰章。畴以多田。衍其真食。于戏。肆类上帝。方蕃祉福之承。大赉善人。其共荣怀之尚。往钦余训。益懋敏终。可。 


      　　皇叔仲爰嗣濮王制 

      　　门下。盛德垂百世之祀。斯继世以象贤。同姓厚二等之封。式因心而教爱。朕惇叙九族。祗奉先王。祭谨十伦。俾洁烝尝之馈。驭严八柄。进疏贵富之荣。扬于大廷。锡是定命。皇叔、检校少师、奉宁军节度使、开府仪同三司、判大宗正事、江夏郡王、食邑一万三千户、食实封三千九百户仲爰。持心乐易。毓德粹温。学洪诗礼之闻。庆广神明之胄。兼隆爵齿。处天下之达尊。久殿藩垣。壮周王之封国。再总司于近属。兹表迪以淳风。钦惟安懿之休。浚发英皇之祚。子□次袭。深形宁考之圣言。盥荐时修。具载诸贤之故实。昭穆有序。后先不踰。绵系谱以迭居。衍流泽而弥远。克昌厥休。于昭积累之传。永建乃家。丕显宠光之渥。升孤传之典礼。祚濮国之山川。王土苴茅。贲身章于盭绶。双旌导节。更将律于戎容。仍参相绂之华。增重宗盟之势。陪其采赋。示乃眷私。于戏。后嗣以广亲亲。既笃统承之举。有国以明善善。宜思济美之规。益迈令猷。勉祗予训。可特授检校少傅、定武军节度使、依前开府仪同三司、判大宗正事、进封嗣濮王、加食邑七百户、食实封三百户。 


      　　 

      ●宋大诏令集卷第五十 

      　　宗室十 

      　　杂诏 

      　　赐大宗正司诫励宗子修学诏庆历五年二月己未 

      　　朕思古之人君。莫不厚亲戚以辅王室。始家邦而化天下。近鉴前史。有足观者。如汉河间之好书。东平之乐善。不亦为风教之助乎。国家之兴。八十余载。子孙蕃衍。几数百人。比令建置宗室。开敞居第。所以示纠合之义。敦睦之爱。亦尝临遣儒士。往授经训。虽忠孝笃行。人皆夙习。而诗书成业。罕闻来上。自今帅诸宗子。励翼一心。周旋六艺。以废学为耻。以饰身为贤。朕岂爵赏之恡哉。使四方谓朕有懿亲茂族。为国盘维之固。诚不愧于前代也。宜令睦亲南北宅诸院教授官。常具听习经典文辞书翰功课以闻。咨尔宗室。体我眷怀。 


      　　宗室迁官诏至和三年八月壬子 

      　　朕祗遹先谟。特遵常宪。载惟考绩之令。盖畴莅事之勤。况本支茂于皇宗。盘维固于王室。傥用法而削。则伤睦族之恩。苟见劳而迁。且匪徇公之道。又念奉朝既久。乐善不言。常协用于前彝。宜特宽于新制。使尊卑各叙。进官者率以限年。若德业众称。加禄者亦有异数。并期祗节。无怠省躬。先朝旧制。皇族在班及十年者。具名取旨。令中书枢密院检勘。自明堂覃恩后。及十年者。特以名闻。当议依天禧元年正月。宗正寺所定年劳次第。各与迁官。其近因特恩迁官者。以更理十年、方依此施行。 


      　　允弼允良朝朔望诏治平四年正月丙寅 

      　　护国军节度兼中书令东平郡王允弼。泰宁军节度中书令襄阳郡王允良。古之王者。褒礼近属。所以广亲亲之恩。伯祖、叔祖。皆先帝之所甚重。而冲人所当优待者也。其朝朔望。以表异数。 


      　　封艺祖后一人为王诏熙宁元年九月甲子 

      　　昔我艺祖之兴。以天发之期。兵未始一血刃。而卒肇造区夏。其大谋盛烈。被诸万世而莫高焉。朕奉圣绪。夙夜不敢康。乃顾后之子孙。寖微不显。而有司未尝议封爵之文。岂朕所以尊大统、推亲亲之意哉。且积厚者其流必远。施大者其报必丰。宜令中书门下考大宗之籍。以属近而行尊者一人。裂土地而王之。使常从献于郊庙。世世复续。以称朕尊祖报本之志焉。故兹诏示。想宜知悉。 


      　　宗子恩礼诏熙宁二年十一月甲戌 

      　　自我祖宗惇叙邦族。大则疏封于爵土。次则通籍于闺台。并留京师。参奉朝请。然而世绪寖远。皇枝益蕃。属有亲疎。则恩有隆杀。才有贤否。则禄有重轻。今而一贯于周行。是亦奚分于流别。虽敦睦之道诚广。而德施之义未周。故廷臣数言。宰相继请。谓宜定正。限以等夷。朕惟亲戚之间。经史有训。汉唐之世。典故具存。或以九族辨尊卑。或以五宗纪远近。或听推恩而分子弟。或许自试而效才能。或宗子之贤。得从科举。或诸王之女。自主婚姻。尽前世之所行。顾当今之未备。况我朝制作。动法先王。岂宗室等衰。乃无定着。因俾群公之合议。将为一代之通规。载览奏封。具陈条目。以谓祖宗昭穆。是宜世世之封。王公子孙。抑有亲亲之杀。若乃服属之既竭。洎于才艺之并优。在随器以甄扬。使当官而勉懋。至于任子之令。通婚之仪。凡曰有司之常。一用外官之法。佥言既允。朕意何疑。告以将来。用颁明命。宜依中书枢密院所奏施行。 


      　　赐濮邸诸父加恩诏元丰七年二月庚辰 

      　　朕自嘉祐中从先皇帝入居储宫。离濮邸已二十余年。今日缘奠故伯宗辅。因得趋谒濮安懿王祠堂。顾瞻诸伯叔父。所存者无几。皆齿发衰迟。仪形非往日之比。深用恻然。其议加恩诸父。 


      　　六房择最年长与官御笔大观二年八月二十二日 

      　　上皇之孙。于属虽远。亲亲之义。族有戚疎。恩有厚薄。未有仁而遗其亲者也。闻上皇之孙、未有官者。六房余三十人。至或贫乏不能自存。为之恻然。已降指挥。置敦宗院。可令疾速措置闻奏。其六房内、各择最长、年二十以上。与三班奉职二人。一房及六人以上者加一人。仍并添差监当差遣。 


      　　贬责 

      　　责允言诏大中祥符三年四月辛亥 

      　　皇侄、左屯卫将军允言。罔遵教导。尝冒宪章。虽坐左迁。曾无悛革。家庭之内。惨虐屡闻。尊属之间。侵凌斯甚。及兹按劾。备见尤违。在于公朝。合从吏议。尚念素婴心疾。特屈简书。止降秩于春坊。俾省躬于私第。可责授太子左卫率府副率。绝其朝谒。 


      　　莒国夫人和氏不得入内诏景祐元年八月甲戌 

      　　六宅使从演、寻访美人尚氏骨肉。及以所使霞质送遗与尚氏。八作副使从湜辄上表章。为寻得尚继斌。乞酬奖改转。并受尚氏寄下金银财物等。奉敕。从演、从湜、幸居戚属。久服使联。荷兹惇叙之恩。盍谨操脩之节。而乃规图爵位。干托掖庭。为寻访其近亲。仍私遗于幸婢。兼陈封奏。妄觊宠荣。靡顾廉隅。备彰渎慢。兼通信问。潜寄货财。有玷宗枝。且伤风教。尚以近经赦宥。薄示诫惩。聊左降于班资。仍禁止于朝谒。所有从演、从湜责降。已从别敕处分。其母莒国夫人和氏。不能训导。颇助妄庸。今后不得入内。 


      　　皇弟安静军节度使允迪责授监门卫大将军制 

      　　敕皇弟允迪。五刑之属三千。其罪莫大于不孝。小民无知。犯者犹鲜。况尔燕恭肃王之子。而朕之诸弟也。宜率训义。以迪四方。而乃忘苴麻哭泣之哀。为酣饮沉酗之佚。肆情鄙行。害于而家。达于朕听。嗟惋无已。朕苟贷法。何以处王公之上而教天下哉。宜归爵秩。下领屯卫。盖宽于驭过。而欲循省其非。无蹈后悔也。 


      　　皇伯宗谔落同中书门下平章事制 

      　　门下。朕绍休祖宗。崇建藩屏。所以合邦族之爱。厚人伦之风。虽于近亲。若共维之一体。厥作棐德。亦难废于大公。皇伯具官某。席庆皇支。参华天路。惟安富贵之习。靡躬法度之修。乃外招事权。内轹宗党。知省券难分。而移文固析。知官寺有禁。而遣吏辄通。致风宪之上言。加议论之并起。朕闵失戒慎。务全仁恩。其上宰相之章。仍领元戎之节。欲止不获。谁咎之贻。于戏。臣无有作福威。以杜诸侯之渐。上不敢私赏罚。以一万民之归。宜勉自思。庶复来誉。可。 


      　　皇叔祖宗景落开府仪同三司罢判大宗正司制绍圣三年十一月 

      　　门下。法以制恩。虽亲而不敢废。礼以明分。虽贵而不敢踰。义苟弗容。罪其可逭。咨尔在服。其听朕言。皇叔祖、彰信军节度使、检校司空、开府仪同三司、判大宗正事、济阴郡王宗景。职在敦宗。地居迩属。无检身律下之操。有溺情废礼之私。蔽其不聘之姻。妄有欲笄之请。逮从询究。始见诞欺。岂足以正邦族之亲。适足以害天下之义。其上大宗之印。仍还开府之司。盖示至公。良非得已。于戏。干国之宪。岂朕可私。乱人之伦。惟尔自底。往务循省。毋重悔尤。可特落开府仪同三司。罢大宗正事。依前检校司空、持节曹州诸军事、曹州刺史、充彰信军节度、曹州管内观察处置等使、济阴郡王、勋封食邑食实封如故。 


      　　皇叔叔牙降海州团练使制 

      　　皇叔、雄州防御使、秦国公叔牙。朕君临万邦。惇叙九族。亲亲之恩。惟虑不广。至于弗率训典。抵冒宪章。亦不敢以私而置也。尔以公族尊属。位列御侮。而迺忘靖恭之义。怀侥觊之望。暄渎内朝。屡干非法。黜官一等。姑示小惩。往其省循。无重尤悔。可特降授海州团练使、依旧秦国公。 


      　　赠典 

      　　皇弟故保信军节度观察留后德彝可赠昭德军节度使特追封信都郡王制 

      　　朕以稽唐尧之睦族。念姬周之展亲。生则分宝器以建藩。示盘维之重。殁则加衮章而为襚。推惇叙之仁。眷吾友悌之贤。方资夹辅之力。播懿风而允穆。何景命之不融。遽谢韶华。良深震悼。举其愍册。用饰幽扃。具官某。性茂渊冲。体含和雅。夙有温文之裕。克遵信厚之规。而能祗率徽猷。钦奉灵训。属昌辰之多庆。赞盛则以弥恭。业广惟勤。每善三雍之对。既富方谷。乃登连率之雄。易以名邦。兼兹留务。夙夜匪懈。周旋奉朝。倏遘沉痾。俄闻不起。遄救弗暨。泣涕无从。呜唿。邸第斯崇。惜其为善之乐。天伦是爱。难遏孔怀之悲。特申追命之书。式表漏泉之泽。高牙是建。聿升节制之荣。大郡移封。实增王爵之贵。良深贲奖。以慰营魂。可。 


      　　皇伯宗谔赠太尉韩王制 

      　　敕。王者之于天属。覆之以光荣。而恤其死丧之戚。所以本人伦、教天下也。具官某。以德则循礼小心。始终无悔。以功则受命仁祖。趣定储极，以位则渠门赤舄。任兼将相。以爵则躐于五等。列为真王。以亲则先帝之从父兄。而余曰伯父。显名美实。福禄之全。可谓盛矣。奄遘疠疾。至于不起。余闻震悼。临奠致哀。再不御朝。以伸情礼。是用追加书赞。进秩上公。启此大邦。隆崇号称。余于亲亲之恩。可谓备矣。尚惟不昧。服此宠章。可。 


      　　皇伯故湖州观察使克勤赠镇宁军节度使仪国公制 

      　　敕。古先哲王。治四海以孝。亲九族以仁。生则致敦睦之恩。死则尽追荣之数。民德归厚。朕甚慕焉。具官某。序于宗藩。躬迪善行。无骄慢过差之悔。有端庄谨重之称。永言奄亡。良用伤衋。恩礼之厚。属在亲贤。授钺建旄。锡封南国。尚其冥漠。膺此休荣。可。 


      　　皇伯故镇安留后宗衮赠武宁军节度使兼侍中追封彭城郡王元丰元年闰九月 

      　　敕。宗室近属。藩维盛官。生而尊显于朝廷。殁则褒嘉于泉隧。古之道也。其可忘乎。具官某。幼服义方。躬率善行。温恭信厚。夙以贤称。谓宜蒙荣。享有眉寿。不幸及于大故。用震悼于朕心。亲贤俱隆。礼秩务称。建旄授钺。序爵至王。名兼左相之崇。位盖人臣之极。尚其冥漠。膺此宠章。可。 


      　　皇伯祖宗儒赠太尉追封北海郡王制 

      　　夫以三公之位。冠诸侯之爵。元勋盛德。有不能兼。非我父兄亲贵之隆。加死生哀荣之极。则朕岂以此授非其人哉。某生于高明。克自抑畏。忠孝以为质。礼敬以为文。贵穷人爵。而无骄佚之讥。老终天命。而有归全之美。始终之际。中外所贤。日月有时。窀穸告具。备物典策。以将余哀。岂独慰九泉之思。盖将劝庶邦之义。 


      　　皇伯祖克瑜赠忠正军节度使开府仪同三司制 

      　　敕。国家蒙累圣之深泽。眷宗室之多贤。虽设官以董其私。置傅以导其学。而重以吏事责之懿亲。青衿而服簪缨。白首以奉朝请。虽有间平之盛德。歆向之异材。皆湮没而无传。顾叹息之何及。尚赖本宗之茂。蔚为邦国之华。不幸云亡。恻然永悼。具官某。忠厚以为质。礼敬以自文。持满矜高。盖得诸侯之孝。履信思顺。合于大有之贤。小心自将。没齿无过。方朕不言之际。遽兹永逝之悲。日月有时。窀穸告具。贵有旄旌之宠。仍兼将相之荣。岂独慰九泉之思。亦将劝庶邦之义。可。 


      　　皇伯仲晖赠保宁军节度使进封东阳郡王制 

      　　祖宗之德。天地并隆。施及子孙。皆享民社。胜衣有朝请之奉。阖棺有茅土之封。始终之间。哀荣斯极。具官某。宽厚寡过。雍容有常。生不烦于父师。没见思于姻族。既得考终之道。可无追远之思。豹尾神旗。守臣之威命。金玺盭绶。诸侯之宠章。服我龙光。以贲窀穸。可。 


      　　皇伯仲婴赠奉宁军节度使追封申国公制 

      　　敕。祖宗之义。仁孝为先。孝故专笃于亲。仁故闵劳于事。虽丰功盛烈。不见于宗室。而令名美实。克全于始终。死丧之罹。哀叹何及。具官某。少而简素。辅以温文。既克己以归仁。亦乐善而忘势。信顺多助。盖大有上吉之祥。高明令终。亦既醉太平之福。建元戎之六纛。锡上公之九章。虽以劝忠。岂云虚授。庶几幽壤。服我宠灵。可。 


      　　皇伯仲郃赠保静军节度使开府仪同三司制 

      　　敕。亲亲以藩王室。贤贤以尊朝廷。古之道也。况于死生之际。恩礼之重。国有常典。我其敢忘。具官某。生于高明。克自祗畏。出就外傅。闻好礼之勤。退省其私。有为善之乐。云何不淑。罹此闵凶。慰我永怀。岂无异数。衮衣赤舄。宠均王事之臣。玉节牙璋。坐享专征之器。岂云虚誉。维以饰终。庶几有知。服我休命。可。 


      　　皇伯故感德军留后仲顗可赠开府仪同三司追封崇国公制 

      　　敕。朕惇叙九族。以训迪天下。故于其生也。既有以笃其恩。则于其殁也。亦有以异其礼。具官某。于朕为诸父。于朝为显官。而能务远悔尤。克循轨范。居有刑家之美。动推事上之勤。曾不百年。奄经一世。冠爵名于五等。视仪物于三司。用将痛悼之情。以茂哀荣之数。尚其不昧。服我殊恩。可。 


      　　皇伯叔元赠昭化军节度使追封钦国公制 

      　　高官厚禄。此有邦所以笃于亲。赠马襚衣。惟王者为能备其礼。俯以风民德之厚。仰以广孙谋之安。皇伯、故楚州防御使叔元。席神裔之休。懋宗英之美。莫予敢侮。居多捍御之劳。念祖聿脩。助济艰难之业。是惟茂戚。而殒元身。于戏。尊属则礼必隆。德积则报之厚。靡丰于昵。祗迪厥常。六纛启途。增重帅垣之宠。九章命衮。仍疏公社之封。并锡愍章。用昭幽穸。可特赠昭化军节度使、追封钦国公。 


      　　皇叔仲峭赠昭化军节度使制 

      　　先王崇建藩屏。无专享于文武之功。同姓分锡脤膰。庸展亲于伯叔之国。乃眷公族之懿。郁为王国之华。其于云亡。恻然永悼。皇叔、故感德军节度观察留后仲峭。小心而畏义。强志而婉容。颀然高明。辅以礼乐。用能帅乃旧德。光于前人。岂独恭俭孝悌之修。没有遗范。以至始终哀荣之极。备于归全。日月有时。窀穸告具。其锡尔祉。以将余哀。虽云饰终。特出异数。苴茅元社。易乃通侯之封。金节雕戈。畀以元戎之命。可特授昭化军节度使。 


      　　皇叔仲晓赠保康军节度使追封房国公制 

      　　赠饰之典。国有彝章。眷言近属之尊。宜锡追崇之命。皇叔、故吉州防御使仲晓。皇家席庆。义训禔身。恭慎寡尤。致位御侮。遽兹沦谢。良剧震伤。宠以节旄。胙之邦国。庶极褒荣之数。用申惇睦之恩。尚期冥魂。膺此休显。可特赠保康军节度使、追封房国公。 


      　　祔葬 

      　　濮王三夫人迁祔诏 

      　　濮安懿王。先帝斟酌典礼。即园立庙。诏王子孙。岁时奉祠。义叶恩称。后世无得议焉。今三夫人名位或未正。茔域或异处。有司置而不讲。曷足以彰明先帝甚盛之德。仰承在天之志乎。可并称曰王夫人。命所司择岁月。迁祔濮王园庙。岁时奉祠。 


      　　宗室今后更不祔葬濮园御笔大观三年正月十五日 

      　　濮安懿王园寝。山川气象。得地之胜。近接陵庙。形势相连。而其子孙。祔者不已。穿泄地脉。已踰十数。甚非尊祖奉先之意。宗室今后更不祔葬濮园。改祔柏谷之原。选差太史局官、前去相度。可与不可增广。 




      ●宋大诏令集卷第五十一 

      　　宰相一 

      　　进拜一 

      　　赵普拜相制干德二年正月庚寅 

      　　闳散同功。归马遂隆于周道。萧张叶力。断蛇因肇于汉基。必资佐命之臣。以辅兴王之业。推忠协谋佐理功臣、枢密使、光禄大夫、检校太保、兼御史大夫、上柱国、天水县开国伯、食邑七百户赵普。功参缔构。业茂经纶。禀象纬之淳精。契风云之良会。洎赞枢机之务。屡陈帷幄之谋。沃心方伫于嘉猷。调鼎宜膺于大用。俾践台衡之位。仍兼书殿之荣。尔其罄乃一心。熙予庶绩。君臣相正。勿忘献纳之规。夙夜在公。勉致隆平之化。往服休命。无愧前修。可门下侍郎、同中书门下平章事、集贤殿大学士、功臣、散官、勋、封、如故。 


      　　薛居正拜相制开宝六年九月 

      　　财成天地者。元后之道。燮理阴阳者。冢宰之权。其有早践岩廊。久参机务。既着弥纶之效。宜升辅相之资。吏部侍郎、参知政事薛居正。文作国华。才为人杰。夙推重望。久服大僚。朕自祗膺宝图。茂建皇极。酌用旧制。简求辅臣。特命预大政于万机。下丞相之一等。顾惟全德。无忝明恩。于今历年。厥有成绩。畴庸之典。无所吝焉。是用擢正台司。仍兼史职。懋官进秩。真食增封。于戏。知臣者君。予虽惭于往圣。以道佐主。汝宜念于前贤。永保令图。以承休命。可门下侍郎、同中书门下平章事、依前监修国史、兼提举淮南、湖南、岭南诸州水陆三司发运等使、仍进封河东郡开国公、加食邑一千户、食实封二百户。 


      　　沈义伦拜相制开宝六年九月 

      　　辅弼之臣。邦家是寄。缉熙庶政。必赖其嘉谋。镇抚四夷。实资于重德。眷机衡之近列。有霸府之旧僚。畴佐命之功。俾当爰立。委调元之任。允契具瞻。枢密副使、尚书户部侍郎沈义伦。儒行饬躬。贞规迈俗。保晏婴之俭德。富韦贤之经术。自首建兴运。历践通班。掌漕坤维。清风播于远俗。询谋密地。素履光于盛时。是宜擢副鼎司。倚为国相。正中枢之贵位。冠仙殿之群儒。式重元勋。且符公望。于戏。创业垂统。予方致于治平。当国秉钧。尔宜思于经制。务恢远略。以赞永图。可中书侍郎、同中书门下平章事、集贤殿大学士、兼提举剑南、荆南诸州水陆转运使事、仍进封吴兴郡开国公。加食邑一千户。食实封二百户。 


      　　赵普拜昭文相制太平兴国六年九月辛亥 

      　　协比耆德。皇王之大猷。图任旧人。邦家之令典。其有功宣缔构。望着岩廊。出领蕃宣。入奉朝请。舆颂所属。嘉言孔彰。宜膺作砺之求。再授秉钧之寄。开府仪同三司、太保、天水郡开国公赵普。建邦元辅。命世伟才。早践台衡。载更时序。萧何画一之法。着于庙堂。甘盘旧学之臣。屈在班列。朕方寤寐良弼。寅亮天工。询于元龟。历选群后。用烦旧德。弼于眇躬。外以镇抚四夷。内以平章百姓。康济庶务。当思舟楫之言。品题群材。俾适轮辕之用。左右寡昧。臻于治平。毋使丙魏房杜。专美于前代也。可守司徒、兼侍中、昭文馆大学士。 


      　　宋琪李昉并相制太平兴国八年十一月壬子 

      　　平章百姓。唐尧所以畴咨。总领众职。汉宣由是致治。非贤罔乂。得士则昌。聿求经济之才。爰授弼谐之任。枚卜斯允。成命则行。刑部尚书、参知政事宋琪。宇量深冲。规模宏远。工部尚书、参知政事李昉。郁有公望。久服大僚。而皆罄竭谟明。裨赞枢轴。君臣之际。人无间言。公家之事。行有余力。修经术以自辅。体方直而靡渝。是宜擢正台衡。职兹调燮。朕所注意。不假审象之求。汝既得君。当思补衮之效。唯用虚己。伫兹沃心。钦若训词。往践乃位。并守本官。同中书门下平章事、加金紫光禄大夫。琪封广平郡侯。昉封陇西郡侯。 


      　　赵普昭文相制端拱元年二月庚子 

      　　尊贤养老。上古格言。念旧录勋。前王令典。而况再登廊庙。三秉节旄。始终不易于纯诚。出入咸膺于大用。爰畴茂德。用降徽章。山南东道节度、襄州管内观察处置等使、检校太师、兼侍中、许国公赵普。大昴储祥。维嵩挺秀。翊天飞之景运。名冠公王。蕴台辅之嘉谋。功书简册。早从黄阁。荐拥高牙。隆中尽偃于仁风。岘首更歌于善政。加以心惟许国。道在安民。封章屡纳于忠言。致理率陈于正道。佑予凉德。繄乃宗臣。朕所以卜在会朝。委之论道。彝伦未叙。将俟于缉熙。庶政缺然。伫期于夤亮。是以辍从藩辅。复践岩廊。加帝保之崇资。冠銮台之旧列。咨上公而询庶政。弥切倚毗。昌洪业以永丕图。更资光辅。可守太保、兼侍中、昭文馆大学士。 


      　　吕蒙正拜相制同上 

      　　天道无私。日月星辰助其照。皇王不宰。股肱辅弼代其功。所以端拱仰成。垂衣致治。建千年之昌运。追三代之令猷。其有业茂经纶。才推谨厚。参大政而再罹寒暑。秉纯诚而无替初终。宜推爰立之恩。式副至公之选。朝散大夫、给事中、参知政事、上柱国、赐紫金鱼袋吕蒙正。四气均和。五行钟秀。蕴济时之明略。辅之以温恭。挺命代之宏材。守之以渊默。凡膺历试。毕振芳猷。公忠推社稷之臣。凝重见庙堂之器。眷兹大体。久郁具瞻。爰资作砺之功。用正秉钧之任。崇阶驭贵。列爵增封。兼修太史之书。载践地官之秩。尔宜周旋庶政。左右眇躬。缓兹宵旰之忧。翊我隆平之运。同底于道。岂不美欤。可光禄大夫、中书侍郎、兼户部尚书、中书门下平章事、监修国史。 


      　　吕蒙正起复制 

      　　门下。移孝资忠。盖格言之攸着。节哀顺变。亦人子之大端。朕抚御中区。司牧黎庶。宵衣旰食。虽切于忧勤。一日万机。良系于辅弼。岂顾曾颜之细行。尚隳稷卨之殊庸。眷我台臣。遽钟艰疚。爰举夺情之典。克遵以义之文。扬于明庭。告尔有位。具官吕蒙正。阳秋禀气。金玉含贞。负经济之材。守之以道。怀挺持之操。保之以和。燮调而元化不愆。迈种而芳猷益茂。文学早光于训诰。重轻无爽于权衡。适隆注意之怀。俄迫茹荼之痛。得不举兹纶綍。起自苫庐。抑绝奖纯至之情。副当宁倚毗之旨。勖从王事。以代天工。苟尽瘁之诚。竭于奉上。则罔极之报。岂废因心。宜体急贤。勉祗成命。可。 


      　　李昉张齐贤并相制淳化二年九月己亥 

      　　国家并建庶官。历选群后。聿求公辅之器。付以燮调之权。上以增三光之明。下以慰兆民之望。参用耆旧。所以坐镇雅俗。畴咨俊乂。所以垂拱仰成。得人惟艰。枚卜惟允。金紫光禄大夫、守尚书右仆射、上柱国、陇西郡开国公李昉。学穷缃素。识茂经纶。久服大僚。尝居台席。奉行故事。蔚有贤相之风。师长庶僚。聿为外廷之表。中大夫、尚书刑部侍郎、参知政事、上柱国、清和郡开国公张齐贤。临事能断。好谋而成。再总枢机。备亲献替。励謇謇之节。知无不为。体恂恂之规。动必由礼。而皆久积学问。深练谟明。属兹宵旰之勤。宜符梦卜之选。是用并命陟于黄扉。汝其澄汰九流。缉熙百度。以昉画一之法。足以申昭旧章。以齐贤不贰之心。足以斟酌元化。同德尽瘁。底予于休。当念致君于唐虞。无使专美于丙魏。服是休宠。钦若训词。昉可守本官、兼中书侍郎、同中书门下平章事、监修国史。齐贤可金紫光禄大夫、尚书吏部侍郎、同中书门下平章事。 


      　　吕蒙正拜相制淳化四年十月辛未 

      　　昔者虞舜之时。优游于岩廊之上。周武王垂拱而天下理。此无他术。盖得人而委之政也。因念万几之剧。属在中枢。民具尔瞻。朕所注意。是用畴咨庶尹。对越上元。敷求良材。付以兹任。光禄大夫、吏部尚书、上柱国、东平郡开国公吕蒙正。卷怀经济。蹈咏中和。而自践历华资。弼谐庶政。识谟明之大体。罄勤瘁之小心。出领天官。坐镇雅俗。炎凉载贸。望实弥优。方今百度将隆。兆民思泰。朕励精更始。昭德塞违。载询廊庙之訏谟。用建朝廷之经制。若涉大水。浩无津涯。爰咨髦硕之贤。再践公台之位。秉国钧而建皇极。允人望而代天工。汝其荐药石之谠言。辅兹不逮。赞金玉之王度。致于无为。弼予一人。永底于道。可守本官、同中书门下平章事。 


      　　吕端拜相制至道元年四月癸未 

      　　王者对越穹壤。司牧蒸黎。必求班白之贤。寘于辅相之任。总领众职。俾朱紫之洞分。镇抚四夷。使兵革之不用。夙夜宥密。朝夕论思。聿求其人。乃命以位。朝散大夫、左谏议大夫、参知政事、东平郡开国伯、赐金紫鱼袋吕端。简直夷旷。宣慈惠和。挺王佐之伟材。负人伦之硕望。顷自擢参枢轴。再历炎凉。运奇兵于庙堂。询谋惟允。贡昌言于帷幄。謇谔可嘉。适当求理之辰。益见匪躬之节。矧又周知大体。多识旧章。用晦而明。中立不倚。王商厚重。既远慑于羌戎。谢傅元虚。可坐镇于雅俗。宜践公台之位。克符师尹之瞻。汝当思尧舜以致君。无使其不及。体黄老而行化。用致乎无为。钦若告言。以终令问。可银青光禄大夫、行尚书户部侍郎、同中书门下平章事、上柱国、进封东平郡开国侯。 


      　　吕蒙正拜昭文相制咸平四年三月庚寅 

      　　外抚四夷。内亲百姓。壹统类。调阴阳。时惟弼臣。兼总其职。特进、行尚书左仆射、上柱国、东平郡开国公吕蒙正。绰有文行。冠于群伦。粤在先朝。已更大用。久劳于外。民具尔瞻。宜复鼎司。再持国论。祗若前宪。毗予一人。可同中书门下平章事、充昭文馆大学士、加食邑五百户。 


      　　向敏中拜集贤相制咸平四年三月庚寅 

      　　表正万邦。宣扬百度。眷是股肱之任。其惟楫砺之求。俯徇佥同。用颁明命。金紫光禄大夫、行尚书兵部侍郎、参知政事、上柱国、河内郡开国公向敏中。器宇宏远。风规淑清。鉴洞化原。绩周时务。粤践钧衡之任。茂成饪实之和。予嘉乃勋。爰立作相。佐王兴化。兹有望焉。可同中书门下平章事、充集贤殿大学士、加食邑五百户。 


      　　毕士安拜同中书门下平章事监修国史加恩制景德元年八月己未 

      　　门下。璇枢观象。三阶验乎泰平。金铉调元。四辅佐于神化。朕缵承鸿绪。恢阐皇猷。思欲固大业于隆熙。跻兆姓于仁寿。寤兴为念。惕厉于怀。爰得老成。简在图任。金紫光禄大夫、行尚书吏部侍郎、参知政事、上柱国、太原郡开国侯毕士安。性体纯厚。德包元和。羽翼冲人。夙昭彝范。徊翔近署。实壮嘉猷。中外迭更。矩仪斯茂。遂赞大钧之任。勤宣百揆之功。属鼎席之求贤。命槐庭而正秩。并加徽数。以叶旧章。膺兹眷怀。往践于位。可依前吏部侍郎、同中书门下平章事、监修国史、进封开国公、加食邑五百户、食实封二百户。 


      　　寇准拜同中书门下平章事集贤殿大学士加恩制 

      　　门下。朕继统二圣。光宅万方。旰食宵衣。爱民治国。敢忘钦翼。仰奉燕诒。思得忠良。弼于机务。三司使、光禄大夫、行尚书兵部侍郎、上柱国、上谷郡开国公寇准。尝以公望。佐于昌朝。谠议嘉谟。清规直道。冠于当代。休有令闻。自膺屏翰之权。洎商金谷之任。蔼然茂绩。副我精求。用询朝佥。委以柄政。允赖股肱之力。罄宣帷幄之谋。往钦训词。勿懈于位。可依前兵部侍郎、同中书门下平章事、集贤殿大学士、加食邑实封、改赐功臣。 


      　　王旦拜集贤相制景德三年二月戊戌 

      　　作朕股肱。斯惟辅相。询求谠议。精擢宝臣。允符审象之求。乃降即真之命。金紫光禄大夫、尚书左丞、参知政事、上柱国、太原郡开国公王旦。五行钟秀。四气均和。有华国之文。负经邦之业。言皆中礼。动不违仁。顷由近密之司。陟预钧衡之列。尽规纳诲。克慕前修。正色直躬。聿隆时望。居然国器。简在朕心。俾正位于中枢。且升荣于起部。同底于道。尔其钦哉。可工部尚书、同中书门下平章事、集贤殿大学士、加食邑实封、仍赐功臣。 


      　　向敏中拜集贤相制大中祥符五年四月戊申 

      　　王者奉若天宪。裁成物宜。万枢之繁。实总于元弼。六府之重。乃法于泰阶。必惟其人。乃底于道。资政殿大学士、光禄大夫、行刑部尚书、兼秘书监、上柱国、河内郡开国公向敏中。诚存忠恪。识洞几微。经以懿文。彰乎雅用。山甫之志。式古训以惟精。魏绛之仁。利公室而斯在。早以一德。赞乎先朝。洎登翊于朕躬。旋正名于台席。出纳大命。懋昭永图。沃心居多。宣力尽瘁。出抚方面。荐树于风声。再委居留。能镇于雅俗。自凝严之入侍。固体貌之有加。洽闻辰告之猷。增仰时中之道。英规弥茂。隽望攸归。是用陟于岩廊。对掌钧轴。代工之任。仰成在兹。蕃锡徽章。式申褒异。于戏。朕承积累之庆。以致乎小康。念辅弼之难。岂忘于枚卜。咨乃耆旧。佐予眇冲。所宜遵臣邻之言。慎几康之戒。总率众职。寅亮九功。钦哉勖哉。无懈于位。可依前刑部尚书、同中书门下平章事、充集贤殿大学士、加食邑一千户、实封四百户。 




      ●宋大诏令集卷第五十二 

      　　宰相二 

      　　进拜二 

      　　枢相王钦若拜相制天禧元年八月庚午 

      　　邦家之政。实本于中枢。辅弼之臣。必资于同德。俾主代工之任。式光注意之求。枢密使、开府仪同三司、行尚书右仆射、检校太师、同中书门下平章事、充会灵观使、兼群牧制置使、判礼仪院、上柱国、太原郡开国公王钦若。象纬储精。圭璋挺秀。文含雅正。学擅兼该。而自协赞机衡。周旋帷幄。夙宵匪懈。岁月屡迁。岱岳建封。成矢谟先置之绩。汾睢展礼。着陪祠扈跸之劳。继举鸿仪。实询嘉话。诞昭景铄。臻此至宁。是用断自朕心。列于台席。升荣左揆。命秩右台。方图奋庸。无懈凝绩。可尚书左仆射。兼中书侍郎、同中书门下平章事、依前会灵观使、加食邑实封、余如故。 


      　　寇准拜相制天禧三年六月戊戌 

      　　中枢之任。大政攸资。式叙九功。用熙百度。将协群伦之望。允求经济之才。简自予衷。乃颁纶命。山南东道节度使、开府仪同三司。检校太尉、同中书门下平章事、上柱国、上谷郡开国公寇准。清识渊深。懿文雅正。自显跻于廊庙。久冠映于簪绅。中外亟更。谟猷日广。介圭入觐。鸣玉在朝。朕方图任旧人。以凝庶绩。荐升台宰。仍进冢卿。置于股肱。繄乃栋干。朝廷天下之根本。机轴王化之表仪。接道以言。为臣不易。罄一心而翼戴。副四海之具瞻。其惟勖哉。以弼台德。可中书侍郎、兼吏部尚书、同中书门下平章事、充景灵宫使。 


      　　李迪拜集贤相制天禧四年七月丙寅 

      　　握魁柄之重。于以拟乎三阶。调羹味之和。于以熙乎百志。赞大熙之成物。总重职以叙功。陟降于岩廊之涂。弥纶乎天衮之阙。谅非人杰。曷副尹瞻。金紫光禄大夫、行尚书礼部侍郎、参知政事、兼太子宾客、充会灵观使、上柱国、陇西郡开国侯李迪。冲识表微。宏材纬俗。蕴瑰琦而立行。濯江汉以凝姿。敏学兼该。达夷吾之治体。英文鼓动。精射父之训辞。爰自首冠英髦。荐参班署。剸烦司会。书命右曹。莅戎阃以树风。董漕输而成务。酬其雅望。入直内庭。禀禁诫而惟寅。畅帝猷而载郁。擢参邦政。式佐台司。罄输感遇之诚。图讲亮工之业。咨择令典。遵故实而不愆。启述徽言。体忠荩而无隐。实赞元子。宾于东朝。调侍宣劳。规益备至。稽枚卜之吉。慎鬷假之求。若时升庸。俾辅予治。进拜天台之秩。专奉真馆之严。傅于承华。申翊储后。敦邑之数。宠名并臻。于戏。股肱惟良。所以成荡荡之化。栋干是赖。所以固丕丕之基。属兴治之在辰。务保民而绥德。益怀布策之训。式符肖象之求。往钦哉。无忽我选众之举。可吏部侍郎、兼太子少傅、同中书门下平章事、充景灵宫使、集贤殿大学士、仍加上柱国、食邑实封、进封开国公。 


      　　丁谓拜昭文相制天禧四年七月庚午 

      　　昔者轩后。得六相而合神明。洎于陶尧。举八元而熙外内。朕协于梦卜。得兹股肱。爰择刚辰。诞敷徽命。枢密使、金紫光禄大夫、吏部尚书、检校太尉、上柱国、济阳郡开国公丁谓。识清体远。学富文高。包孔氏之四科。懋皋陶之九德。自珍符之昭降。属灵馆之经谟。能竭精忠。克符素志。矧复罽坛展礼。汤社巡方。翊銮辂于殊庭。洽祺祥于霄极。乃勋克茂。人望斯隆。迩者召自侯藩。再咨揆政。察其寅亮。授以枢机。经百虑以不回。守一诚而事上。宜加礼命。用冠台衡。举集懋恩。聿昭异数。将允佥属。时惟汝谐。励翼乃心。往践厥位。可依前吏部尚书、同中书门下平章事、充玉清昭应宫使、昭文馆大学士、监修国史、加食邑实封。 


      　　昭文相丁谓进左仆射太子少师天禧四年十月庚午。谓以戊辰同李迪罢知河南府。翊日。依旧视事。当具知河南府衔。仍用相衔。误也。 

      　　苍震承基。允隆乎丕业。黄扉赋政。实总于群司。属跻德之有闻。思任贤而为助。授受之际。询谋允谐。金紫光禄大夫、吏部尚书、同中书门下平章事、充玉清昭应宫使、昭文馆大学士、监修国史、上柱国、济阳郡开国公丁谓。抱器挺生。含章秀发。学洞圣门之奥。辞锵天律之和。自佐大钧。罄宣忠力。翊励精之治。责实攸先。参同德之伦。专徽斯称。外临藩翰。益树风声。因秉瑞之来庭。复登枢而赞治。荐掌机要。乃升公台。斟酌于一气之和。缉熙于百度之政。良肱斯赖。崇栋在兹。俾其首辅储闱。兼登揆路。峻鸾台之茂级。冠鼎席之至荣。翊宣令猷。庶协佥议。可尚书左仆射、兼门下侍郎、太子少师、同中书门下平章事、余如故。 


      　　冯拯拜集贤相太子少傅制天禧四年十一月庚午 

      　　朕祗若盛猷。绍膺洪业。乃眷储贰。实钟善祥。任以政经。俾其练习。眷言协赞。允属辅臣。枢密使、开府仪同三司、行吏部尚书、检校太傅、同中书门下平章事、上柱国、始平郡开国公冯拯。沉厚秉彝。粹温凝识。蕴廉深之雅度。抱颕达之宏材。凡所践更。必扬休问。丞居两府。翊赞九功。励操方严。秉心勤尽。乃者政成西邑。岁觐紫庭。谒见风规。荐加图任。总枢机之宥密。竭心膂以燮调。属我震闱。渐亲时政。赖股肱之明略。助星日之重晖。是用擢正台司。列于揆路。兼荣内史。傅德承华。焕此纶章。允夫佥属。勉伸赞谕。务罄忠劳。可尚书右仆射、兼中书侍郎、太子少傅、同中书门下平章事、充景灵宫使、集贤殿大学士、余如故。 


      　　冯拯守司徒兼侍中充玉清昭应宫使昭文馆大学士监修国史加恩制干兴元年七月十五日 

      　　门下。干曜三台。上承斗极。皇王四辅。下秉国维。峻法象于民瞻。寄弼谐于邦略。其有绩伸调护。道冠经纶。秉一德而有常。赞九功而多裕。宜因旌别之际。载陟等威之崇。允叶佥谋。克扬令典。推忠协谋同德守正佐理功臣、开府仪同三司、守司空、兼侍中、充景灵宫使、集贤殿大学士、上柱国、魏国公、食邑八千七百户、食实封三千二百户冯拯。早事先帝。蔚为正臣。深识剸于机繁。敏学该于道要。历登两府。协佐万枢。一统类以从宜。格风化而归厚。暨由方牧。再列近司。属以冲人。适临庶务。兼六傅之重。聿资表仪。翊三善之风。不忘训范。迄于缵绍。备见精忠。念王业之惟艰。赖仁杰而同济。爰加进擢。用奖勋劳。乃眷真宫。俾升使任。名山儒馆之局。书社莓田之封。率循旧规。咸举优渥。于戏。国有元老。人之大钧。庶遂阴阳之和。益隆栋干之吉。弼我鸿业。永孚于休。可特授守司徒、侍中、充玉清昭应宫使、昭文馆大学士、监修国史、魏国公、加食邑一千户、食实封四百户、功臣、散官、勋、如故、主者施行。 


      　　王曾授中书侍郎同中书门下平章事集贤殿大学士会灵观使制七月十五日 

      　　门下。舜绩方茂。选众而举皋陶。周邦既隆。降神而得山甫。良弼之任。群黎式瞻。必惟其人。同底于道。今朕博采舆议。用符柬求。擢兹调护之勋。列于宰衡之重。载涓今日。诞举徽章。推忠协谋佐理功臣、光禄大夫、礼部尚书、参知政事、上柱国、太原郡开国公、食邑三千户、食实封一千一百户王曾。简亮忠纯。直精萃厚。学穷师法。文擅国华。登俊选于昌辰。冠时名于多士。荐当大任。遂翊鸿钧。达胡广之朝章。究房乔之吏事。出临都会。克树于风声。来复近司。愈隆于望实。间缘冲眇。始莅政经。实预师宾。以资访问。方绍隆平之业。岂忘辅翼之劳。是用旌一德之赞商。举三篇而命说。九功将序。咨乃缉熙。众志未融。赖于训道。契风云之交感。叶梦卜之不违。乃眷真庭。夙隆任使。俾其总领。庶极夤恭。于戏。上法干台。方崇于体貌。下和民则。益峻于表仪。懋宣令猷。往践于位。可特授行中书侍郎、兼礼部尚书、同中书门下平章事、集贤殿大学士、充会灵观使、功臣、散官、勋、封、如故。主者施行。 


      　　王钦若拜相制天圣元年九月丙寅 

      　　朕猥以眇质。获绍丕图。言念为君之难。实惟任贤之重。辅兹不逮。眷于老成。聿采民瞻。用符帝赉。银青光禄大夫、刑部尚书、上柱国、琅琊县开国子、食邑五百户王钦若。逮事先帝。尝升近司。弥纶万几。夷险一节。向均劳逸。出莅藩垣。政胥穆于民风。心雅存于王室。属庙堂虚位。龟筮协谋。疾置召还。嘉猷入告。俾复升于台路。仍并躐于徽章。于戏。三公无官。以师百僚之治。一人有庆。以遗兆民之休。坐恢国猷。永作贤弼。可特授推忠协谋同德守正佐理功臣、开府仪同三司、守司空、兼门下侍郎、同中书门下平章事、充玉清昭应宫使、昭文馆大学士、监修国史、上柱国、太原郡开国公、食邑一万五千四百户、食实封六千五百户。 


      　　王曾进昭文制天圣三年十二月癸丑 

      　　朕绍休三圣。躬览万几。眷乃股肱之臣。方居鼎轴之重。进图贤业。擢冠宰廷。适涓刚辰。诞告明命。推忠协谋同德佐理功臣、特进、行中书侍郎、兼礼部尚书、同中书门下平章事、充会灵观使、集贤殿大学士、上柱国、太原郡开国公、食邑四千户、食实封一千五百户王曾。同寅一德。入赞两朝。懿学洪文。通天人之极挚。沉识厚望。竦中外之具瞻。纲纪群伦。缉熙百度。是用总祠真馆。正位黄扉。加命地卿。兼荣史观。秉我魁柄。穆于政途。于戏。天之三台。以上干于元縡。国有四辅。以下经于大谟。其懋乃功。往弼予治。可特授门下侍郎、兼户部尚书、同中书门下平章事、充玉清昭应宫使、昭文馆大学士、监修国史。 


      　　张知白拜相制同前 

      　　朕以四海至广。万几至繁。惟时惟几。寔赖良辅。推忠佐理功臣、枢密副使、特进、行尚书右丞、充祥源观使、上柱国、清河郡开国公、食邑四千一百户、食实封一千七百户张知白。恭允笃实。清直惠和。顷从禁涂。入赞枢极。忠嘉有守。方毅不回。是用擢正宰司。升华省座。进兼书殿之职。仍总灵宫之祠。于戏。代天之工。上列三阶之象。秉国之务。下遂万物之宜。益宣令猷。式副予倚。可特授工部尚书、同中书门下平章事、充会灵观使、集贤殿大学士、仍赐推忠协谋佐理功臣。 


      　　张士逊拜相制天禧六年二月壬子 

      　　钧宰之司。总裁万化。故道存兼济。若舟楫之乘巨川。义在相须。若股肱之卫元首。自非邦隽。曷慰民瞻。爰择刚辰。式颁显册。推忠协谋佐理功臣、枢密副使、行尚书左丞、充祥源观使、清河郡开国公、食邑三千三百户、食实封一千户张士逊。材膺敏达。德蹈中和。先皇帝简自圣心。寘之清贯。蚤辅学于储禁。遂密谋于宥廷。而能慎密自持。将明有裕。属予纂序。弥所仰成。适从选众之求。粤有登庸之拜。既兼荣于书殿。仍加秩于礼卿。益以邑封。副之真食。斯惟异渥。以宠旧劳。于戏。开德宣符。其本泰阶之象。参坐议政。莫如公衮之尊。惟正色可以弼违。惟纯诚可以亮采。无使房魏姚宋专美于有唐也。可特授礼部尚书、同中书门下平章事、充集贤殿大学士、加食邑一千户、实封四百户。 


      　　吕夷简拜集贤相制天圣七年二月丙寅 

      　　王者之建宰职也。上法台象。以代天工。下裁物宜。以统万类。熙众志而叙彝伦。调四时而翊元化。允资名器。必契佥同。畴其贰政之能。宠以登庸之拜。金紫光禄大夫、行尚书户部侍郎、参知政事、修国史、充会灵观使、上柱国、东平郡开国公、食邑二千三百户、食实封八百户吕夷简。学探奥赜。器蕴宏深。夙推经世之才。动着首公之节。以懿文而润谟训。以精力而剸剧繁。誉满朝端。绩成官下。朕初临邦统。尤渴时贤。擢佐鼎司。嘉闻国论。励匪躬之道、而无失守节。叶成务之宜、而弗忘稽古。方今遵祖宗之宪度。致中外之治平。怀于永图。繄乃良辅。已试之效。既彰于时。爰立之恩。素定于志。俾对司于衡轴。用正位于钧台。总职真宫。兼荣书殿。仍增命数。载峻宠章。于戏。自昔哲王。注怀重任。或营求方获。或枚卜乃从。曷若阅于臣邻。得此梀干。既稔弥纶之业。更资翼亮之功。耸列辟之具瞻。继宗门之茂躅。勤宣休闻。式荷至荣。可特授依前户部侍郎、同中书门下平章事、充景灵宫使、集贤殿大学士、加食邑一千户、食实封四百户、仍赐推忠协谋佐理功臣、散官、勋、封、如故。 


      　　吕夷简进昭文相制天圣七年八月己丑 

      　　统和庶工。运理群物。惟时元弼之重。以承上天之休。咨合佥谋。诞告列位。推忠协谋佐理功臣、金紫光禄大夫、行尚书户部侍郎、同中书门下平章事、集贤殿大学士、监修国史、上柱国、东平郡开国公、食邑三千三百户、食实封一千二百户吕夷简。道通元本。学富经纶。勤劳两朝。终始一节。惟宽厚足以镇俗。惟忠嘉足以熙朝。文昌上相之司。以进恢于干縡。天官冢卿之贰。以均治于邦彝。儒馆秘扃。爰田多户。并加异数。用示注怀。于戏。外镇抚四夷。盖自近始。内亲附百姓。必以身先。汝惟钦哉。罔假多训。可特授行尚书吏部侍郎、同中书门下平章事、昭文馆大学士、监修国史、加食邑七百户、食实封三百户、功臣、散官、勋、封、如故。 




      ●宋大诏令集卷第五十三 

      　　宰相三 

      　　进拜三 

      　　张士逊拜相制明道元年二月庚戌 

      　　国家登用邦杰。缉熙政途。出则偃息而为藩。入则从容而论道。聿图旧望。再陟近司。推诚保德翊戴功臣、定国军节度、同州管内观察处置等使、特进、检校太傅、持节同州诸军事、同州刺史、兼御史大夫、知许州、兼管内堤堰桥道劝农使、管勾开治沟洫河道事、上柱国、清和郡开国公、食邑五千五百户、食实封一千九百户张士逊。直谅兼容。纯和秉粹。文学资其器用。忠厚本于诚明。蚤自宰廷。出临方面。寻分将钺。作镇陪京。荐弥岁时。亶有声绩。虽均劳逸之任。靡忘寤寐之怀。是用还秩秋卿。参调鼎铉。特疏多邑之赋。仍加真食之封。诞举徽章。式谐佥论。于戏。奉天惟圣。用宪于聪明。代工其人。允归于燮理。勉兴盛治。以昌宏图。可特授行刑部尚书、同中书门下平章事、集贤殿大学士、加食邑一千户、食实封四百户、仍改赐推忠协谋佐理功臣。 


      　　张士逊进昭文相制明道二年四月己未 

      　　门下。代天工者在乎庶官。总邦治者系乎冢宰。苟非岩廊宿望。栋干奇才。何以副区夏之具瞻。荷朝廷之大任。我有良弼。佥曰其人。方隆眷注之怀。宜被甄升之命。聿申诞告。式协至公。推忠协谋同德佐理功臣、特进、行中书侍郎、兼兵部尚书、同中书门下平章事、集贤殿大学士、上柱国、清河郡开国公、食邑八千二百户、食实封二千一百户张士逊。明允凝心。粹和毓质。懿行循于宪度。嘉言本乎典常。朱邸效官。有谅直之益。青宫分职。存辅导之规。逮进位于枢庭。复联荣于相府。罄弼谐之素志。存将顺之深忠。既而偃息藩垣。抚绥黎庶。大布中和之治。每怀翼戴之诚。因出建于节旄。遂入居于台铉。益显和羹之誉。弥张补衮之能。协赞万机。见百工之咸绩。周旋一德。俾庶政之克谐。是用登左省之崇资。兼文馆之重任。既加采邑。仍锡真封。用是褒嘉。式符毗倚。于戏。万方砥厉。允赖于谟猷。四气均和。方资于燮理。宜循古训。以佐眇躬。俾协大中。无忝休命。可特授行门下侍郎、兼兵部尚书、同中书门下平章事、昭文馆大学士、监修国史、加食邑一千户、食实封四百户、功臣、散官、勋、封、如故。 


      　　李迪拜集贤相制同前 

      　　门下。舜命夔龙。用熙于庶绩。周褒申甫。以揉于万邦。惟公论之攸归。在良臣之是任。分持政柄。共代天工。苟非出类之英。曷称登庸之选。资政殿大学士、金紫光禄大夫、工部尚书、判尚书都省、上柱国、陇西郡开国公、食邑二千五百户、食实封七百户李迪。襟怀平粹。宇量闳深。荣名夙冠于俊贤。莅事素闻于敏干。典机衡于相府。颇见深忠。备辅翼于储宫。允为旧德。俄出临于外郡。继改领于雄藩。星琯屡迁。声猷益着。德谐民庶。式昭抚育之功。道济邦家。宜荷弥纶之寄。是用断自朕志。擢于书林。爰资熙载之能。复正调元之位。不离起部。遂陟台阶。加驭贵之荣资。改仙殿之重秩。爰申美号。并示恩章。于戏。宰弼之司。治乱是系。内则燮和庶事。俾协大中。外则镇抚四方。用俾至化。岂非任重。允谓才难。副我倚毗。勉尔寅亮。可特授光禄大夫、依前行工部尚书、同中书门下平章事、集贤殿大学士、加食邑一千户、食实封四百户、仍赐推忠协谋佐理功臣、勋、封、如故。 


      　　吕夷简拜昭文制明道二年十月戊午 

      　　门下。王者澄清化元。陶甄庶品。必求茂宰。以付大钧。其有硕望镇时。雄才杰世。处阿衡之重任。久籍告猷。殿陪京之巨邦。弥深注意。再陟三阶之上。庶符四海之瞻。允叶至公。爰伸诞告。推诚保德崇仁忠亮翊戴功臣、武胜军节度、邓州管内观察处置等使、开府仪同三司、检校太傅、同中书门下平章事、使持节邓州诸军事、行邓州刺史、判陈州军州事、兼管内堤堰桥道劝农使、及管勾开治沟洫河道事、上柱国、东平郡开国公、食邑九千户、食实封三千七百户吕夷简。道包经济。学富典彝。秉惠和肃哲之资。蕴辅相弥纶之业。被遇先圣。亟历荣途。弼赞冲人。早登柄用。自预闻于机政。洎首冠于槐庭。叙皋陶之九功。总魏相之众职。宣明国体。茂遂物宜。荷宠禄而屡辞。蹈谦光而不伐。万事皆理。实赖胡公之贤。四国于蕃。暂劳申伯之政。思仪刑而是渴。在寤寐以宁忘。是用特举徽章。入司魁轴。天官正秩。文馆崇资。史职勋名。并还旧贯。仍益爰田之赋。载加真食之封。盖示优褒。式彰异数。于戏。任能图旧。既获于正人。垂衣仰成。伫臻于大治。繄乃耆德。岂烦训辞。可特授门下侍郎、兼吏部尚书、同中书门下平章事、昭文馆大学士、监修国史、加食邑一千户、食实封四百户、仍改赐推忠协谋同德守正佐理功臣、散官、勋、封、如故、主者施行。 


      　　王曾拜相制景祐二年二月辛未 

      　　枢谟靖密。所以制乎边兵。鼎饪燮和。所以均乎国政。维是文武之柄。属在股肱之良。爰择刚辰。以敷大号。推忠协谋同德守正佐理翊戴功臣、枢密使、开府仪同三司、行吏部尚书、检校太师、同中书门下平章事、上柱国、太原郡开国公、食邑九千八百户、食实封四千户王曾。性资端亮。器识渊冲。蔚为英材。克对休运。蹈夷险之□□。厉夙宵之素勤。泰阶六符。重昭于天象。尚书百揆。式总于民常。进书殿之美名。益爰田之多赋。兹为异宠。实副佥言。于戏。万微之繁。非腹心而罔寄。四邻之近。盖体貌之所加。维乃协恭。副予图旧。可特授行尚书右仆射、兼门下侍郎、同中书门下平章事、集贤殿大学士、加食邑一千户、食实封四百户。 


      　　王随拜昭文相制景祐四年四月甲子 

      　　朕惟万微之务。属于三事之臣。必畴咨于老成。可燮辅于元化。诞扬丕制。敷告明廷。推忠协谋佐理功臣、金紫光禄大夫、行尚书吏部侍郎、知枢密院事、上柱国、琅琊郡开国公、食邑三千四百户、食实封六百户王随。素履含章。纯诚格物。受知先帝。早践禁涂。辅德冲人。宣劳储邸。旋参政论。复总枢谋。屡询黄发之言。弥见素丝之节。是用擢司邦柄。进代天工。兼荣史观之华。加食辕田之赋。维时宠数。盖协师佥。于戏。周以申伯揉万邦。汉以魏相修众职。着于载籍。属在良臣。尔其燮调阴阳。镇抚夷夏。作我良弼。不其祎欤。可特授门下侍郎、同中书门下平章事、昭文馆大学士、监修国史、加食邑一千户、食实封四百户、仍赐推忠协谋同德佐理功臣。 


      　　陈尧佐拜集贤相制同前 

      　　朕纂绍丕图。亿宁中夏。审度时宰。付畀国钧。维是老成之才。允兹枚卜之吉。诞扬明命。敷告群伦。推诚保德功臣、金紫光禄大夫、行尚书户部侍郎、知郑州军州事、兼管内河堤劝农使、上柱国、颍川郡开国公、食邑四千户、食实封一千六百户陈尧佐。望重朝端。远猷经世。出入中外。勤劳夙宵。二府告猷。居稔忱恂之德。大邦赋政。固多恺悌之风。是用擢正阶符。参调鼎味。兼荣书殿之职。重锡云台之名。采地真封。并加异数。于戏。师尹之重。式副民之具瞻。股肱之良。允谓国之同体。祗服厥命。勿替□诚。可特授依前行尚书户部侍郎、同中书门下平章事、集贤殿大学士、加食邑二千户、食实封四百户、仍赐推忠协谋佐理功臣。 


      　　张士逊拜昭文相制宝元元年三月戊戌 

      　　鼎实调元。盖颛国政。台星着象。式焕天光。矧□□□。□□旧德。宜入持于□柄。用大副于群瞻。推诚保德崇仁翊戴功臣、山南东道节度、襄州管内观察处置等使、开府仪同三司、检校太师、同中书门下平章事、使持节襄州诸军事、行襄州刺史、判河南府、兼西京留□□□□、畿内劝农使、上柱国、清河郡开国公、食邑一万九千户、食实封四千二百户张士逊。夷粹含□、中庸体道。茂昭一德之美。协赞万几之微。顷自冢司。往□□□。澄清□□。敦厚时风。若岁之和。汝惟霖雨之润。□堂之□。汝惟栋榱之良。是用还司上台。进位左省。兼领夏卿之任。仍专史观之华。褒功赋田。并躐彝数。于戏。代天之化。以布气于四时。秉国之钧。以主宰于万事。勉勤猷念。庸副旁求。可特授行门下侍郎、兼兵部尚书、同中书门下平章事、昭文馆大学士、监修国史、加食邑一千户、食实封四百户、仍赐推忠协谋佐理功臣。 


      　　章得象拜集贤相制同前 

      　　朕躬履邦图。厉精治本。参赞万微之务。遴求四近之贤。矧对掌于大钧。必允符于枚卜。登我硕辅。告于明廷。正奉大夫、尚书兵部侍郎、同知枢密院事、上柱国、京兆郡开国公、食邑二千五百户、食实封四百户、赐紫金鱼袋章得象。冲简直温。懿厚和粹。高文见于典册。茂行涵于圭璋。顷由禁林。进筦枢极。慎重之望。可以表仪朝伦。经纶之才。可以缉熙皇化。爰立作相。永孚于休。于戏。断自朕心。固佥谋之罔间。协于一德。岂盛业之难图。若时老成。奚俟深训。可特授金紫光禄大夫、依前行尚书户部侍郎、同中书门下平章事、集贤殿大学士、加食邑一千户、食实封四百户、仍赐推忠协谋同德佐理功臣。 


      　　吕夷简再相制康定元年五月壬戌 

      　　王者设丞疑之臣。同股肱之体。出宣王化。以偃价人之藩。入总机猷。以仪朝宰之位。载待枚卜。诞告明廷。推诚保德崇仁协恭守正忠亮翊戴功臣。镇安军节度、陈州管内观察处置等使、开府仪同三司、检校太师、同中书门下平章事、使持节陈州诸军事、行陈州刺史、判天雄军府事、上柱国、东平郡开国公、食邑一万三千七百户、食实封五千七百户吕夷简。体涵中和。性尚敦壹。器更大用。勋着一时。内外必平。有魏绛之风烈。夙夜匪懈。维山甫之将明。国之老成。世所标准。是宜解旌纛之权于外。专鼎鼐之职于中。荣还右揆之崇。峻兼左辅之重。属我旧德。合于众谋。于戏。代天之工。注意于相。眚祥屡见。则消复之是图。疆场未宁。则攻守之是计。尔其燮阴阳以导善气。申威怀以镇四夷。勉而忠劳。纾我宵旰。可特授行尚书右仆射、兼门下侍郎、同中书门下平章事、昭文馆大学士、监修国史、加食邑一千户、食实封四百户、仍改赐推忠协谋同德。守正亮节佐理翊戴功臣。 


      　　吕夷简守司空余如故制康定二年十月壬午 

      　　天地之道。运一气而施生。帝王之功。须元宰而凝化。故汤曰大圣。惟厥阿衡。周有治臣。盖先同德。眷言九服之重。日有万几之烦。审择隽髦。俾熙政务。历选时望。畴咨老成。特加八命之殊。式叙三槐之位。载涓刚日。敷告治廷。推忠协谋同德守正亮节佐理翊戴功臣、开府仪同三司、行尚书右仆射、兼门下侍郎、同中书门下平章事。昭文馆大学士、监修国史、上柱国、申国公、食邑一万四千七百户、食实封六千一百户吕夷简。体涵中和。性蹈忠笃。被遇文考。受知冲人。保明哲之大方。迪中庸之全美。陟降几于二纪。勤劳尽于一心。向以羌种弗怀。边烽尚警。幸图旧德。以畅远猷。若时宏父之崇。庸建上公之秩。坐而论道。既峻于等威。官惟其人。式昭于凭赖。于戏。宪宗委裴度之义。亟复淮西。昭肃信德裕之才。迄平上党。繄君臣之交济。致声烈而并光。逖瞻前人。期底嘉靖。可特授守司空、余如故。仍令所司择日备礼册命。 


      　　吕夷简依前判枢密院事制庆历二年七月戊午。九月丙午制改兼枢密院使。 

      　　王者崇建上宰。统理万微。以燮调于阴阳。以镇抚于夷狄。近世兵事。一委枢庭。分设攸司。不统公府。属边烽之尚警。思妙略之协宣。宜委老成。使之兼领。推忠协谋经邦同德守正亮节佐理翊戴功臣、开府仪同三司、行尚书左仆射、兼门下侍郎、同中书门下平章事、昭文馆大学士、兼修国史、上柱国、许国公、食邑一万五千七百户、食实封六千五百户吕夷简。中庸载德。沉密体和。夙以英才。列于政路。讲求贤济治之要。知尊主驭下之方。自正元台。寔厘庶绩。□倚耆哲。兼司武经。以专二府之谋。以靖三陲之警。爰田加食。并示徽章。于戏。历考前王。维御诸夏。或箫勺以清群慝。或干羽而来远人。匪用兵威。务恢王度。维乃硕辅。博通旧闻。当有远图。以副朕意。可特授依前尚书左仆射、兼门下侍郎、同中书门下平章事、判枢密院事、昭文馆大学士、监修国史、许国公、加食邑一千户、食实封四百户。 




      ●宋大诏令集卷第五十四 

      　　宰相四 

      　　进拜四 

      　　章得象兼枢密使制庆历二年七月戊午 

      　　朕祗绍丕图。勤求至治。永惟皇王之道。爰立辅相之官。镇抚四夷。宰制群类。而兹疆场之事。乃专枢宥之司。非通筦于冢卿。曷统一于机务。推忠协谋同德守正佐理功臣、特进、行尚书户部侍郎、同中书门下平章事、充集贤殿大学士、上柱国、京兆郡开国公、食邑五千五百户、食实封一千六百户章得象。懿文华国。深识达神。宽裕表于性情。诚明彰于术业。矧夫密勿之地。本总绥于四夷。弼谐之臣。固倚平于万事。宜正使名之重。以符邦体之隆。实赋爰田。并申褒异。于戏。政有未乂。允咨黄发之谋。知无不为。更励素丝之节。往服休命。勿忘钦哉。可特授依前尚书户部侍郎、同中书门下平章事、兼枢密使、集贤殿大学士、加食邑一千户、食实封四百户。 


      　　吕夷简罢判密院除兼枢密使制庆历二年九月 

      　　门下。朕以建置二府。分掌万机。体貌所加。等威宜峻。其有台庭元老。王国荩臣。适畴总领之能。遂颁崇拜之典。累辞涣汗之渥。益谅由衷之言。冲逊弥高。褒显惟允。具官吕夷简。器怀端实。识虑渊深。自参赞于朝权。皆练达于世务。夙契股肱之咏。克副师尹之瞻。今以疆场未宁。屯戍犹广。矧居首相之位。克副基命之司。膺此宠名。示于优待。安石庙堂之量。镇靖攸先。山涛帷幄之筹。祗勤匪懈。能崇廉逊之节。更增简注之怀。曲狗乃诚。特颁恩制。列于枢府。改赐使名。内辑朝猷以夔龙之道。外严边琐以良平之谋。克念远图。方俟成绩。于戏。军国之要。展经济者借宏材。富贵之崇。畏盛满者向多福。着美当代。弼予一人。可特授依前行尚书右仆射、兼门下侍郎、同中书门下平章事、兼枢密使、昭文馆大学士、监修国史。许国公、功臣、散官、勋、食邑、实封、如故。 


      　　吕夷简守司空加恩军国大事与中书门下密院同议制庆历三年三月戊子 

      　　朕览前史之载。见大臣之为。进而尽忠。靡不流利泽之益。老而谢事。亦足厉廉耻之风。维时上宰之贤。式符高谊之举。推忠协谋经邦同德守正亮节佐理翊戴功臣、开府仪同三司、行尚书右仆射、兼门下侍郎、同中书门下平章事、兼枢密使、昭文馆大学士、监修国史、上柱国、许国公、食邑一万七千六百户、食实封六千九百户吕夷简。器识沈雅。风猷隽明。一登治朝。三贯台席。间属疆场之用武。兼总枢机而制谋。劳于夙宵。婴此疹疾。遣上医而加视。赐优告以就宁。封章继来。诚请弥确。虽闵劳以官职之务。且不敢忘故旧之臣。俾命上公。以宪百辟。于戏。委远时柄。既遂冲高之怀。赞襄国猷。尚图忠益之补。勉绥福履。用副宠光。可特授守司空、监修国史、兼译经润文使、加食邑一千户、食实封四百户。仍改赐推诚保德翊戴亮节宣忠崇仁协恭守正功臣。每有军国大事。与中书门下、枢密院同议以闻。 


      　　章得象进首相制庆历三年三月戊子 

      　　朕听览万机。维御群品。询谋辅弼。和同天人。矧登冠于百寮。方审图于一德。爰诹刚日。以告治廷。推忠协谋同德守正佐理功臣、特进、行尚书户部侍郎、同中书门下平章事、兼枢密使、集贤殿大学士、上柱国、京兆郡开国公、食邑六千五百户、食实封二千户章得象。学洞精微。性资沉密。居然廊庙之器。职在钧衡之司。励精力以缉朝纲。稽猷训以经世务。清浊不可以澄挠。重轻不可以低昂。向以敌人犯边。王师在野。爰兼枢筦。以会兵机。旋陈宏济之词。居多暗合之论。兹用擢首台铉。进都冬卿。文馆之华。爰田之赋。并兹命数。式是注怀。于戏。若涉川。尔为舟楫之济。若作室。尔为垣墉之茨。勉恢盛猷。勿替前烈。可特授行工部尚书、同中书门下平章事、兼枢密使、昭文馆大学士、加食邑一千户、食实封四百户。 


      　　晏殊拜集贤相制同上 

      　　古之有天下者。曷尝不畴之庶工。审求良弼。剸属时柄。协宣化风。朕承三圣之休。总万机之要。爰立作相。必惟其人。推忠佐理功臣、枢密使、开府仪同三司、检校太尉、行刑部尚书、同中书门下平章事、上柱国、临淄郡开国公、食邑九千五百户、食实封二千七百户晏殊。文经朝猷。器适时用。夙事圣考。见知冲人。向以储禁之师臣。委知枢密之武事。忠劳形于夙夜。谋略制于边陲。宜正台铉之司。尚参兵幄之议。益升华于书殿。更衍食于真封。虽倚大谋。且旌旧德。于戏。百官各称其位。万物各得其宜。是谓天子之毗。非曰宰相之任。勉图丕绩。式副群瞻。可特授依前刑部尚书、同中书门下平章事、兼枢密使、集贤殿大学士、加食邑一千户、食实封四百户、仍赐推忠协谋佐理功臣。 


      　　杜衍集贤相制庆历四年九月甲申 

      　　朕绍膺圣图。迄兹二纪。惟贤是择。阅相攸难。曷尝不审其材猷。察其识望。其责任也重。其注意也深。庶几得人。辅予不逮。推忠协谋佐理功臣、枢密使、金紫光禄大夫、检校太傅、行尚书吏部侍郎、上柱国、京兆郡开国侯、食邑一千八百户、食实封四百户杜衍。道大而正。德简而廉。感会亨辰。便蕃膴仕。昌言可以赞道。清节可以服人。久在内枢。实济丕务。宜参谋于鼎路。仍总画于机庭。夫外恢经武之方。内擅富民之术。倚乃元老。辑于显庸。既兼书殿之荣。迨疏公爵之贵。参之功效。增以户封。并为孚号之华。式副礼贤之举。于戏。法天之象。以正位于三阶。秉国之钧。以财宜于万物。往体厚遇。益宣盛猷。可特授依前行尚书吏部侍郎、同中书门下平章事、兼枢密使、集贤殿大学士、进封开国公、食邑一千户、食实封四百户、仍赐推忠协谋佐理功臣。 


      　　贾昌朝拜集贤相制庆历五年正月丙子 

      　　国家致理兴化。欲侔三代之隆。选众举贤。审求四辅之望。适登庸于骏德。宜诞告于治廷。推忠协谋佐理功臣、枢密使、光禄大夫、检校太傅、行尚书工部侍郎、上柱国、常山郡开国公、食邑二千户、食实封二百户贾昌朝。学际几微。行归纯直。露门劝讲。每陈道义之言。紫掖下书。多摹训告之体。乃尹神圻之剧。乃专宪府之严。曾未累年。复更二府。矧定谋于枚卜。特正命于中阶。进兼书殿之华。尚筦枢庭之务。用人之速。近岁罕阶。于戏。仰法干台。以运四时之化。坐司宰席。以裁万物之宜。无使邴魏姚宋专美于前世也。可特授依前尚书工部侍郎、同中书门下平章事、兼枢密使、集贤殿大学士。 


      　　贾昌朝拜昭文相制庆历五年四月戊申 

      　　朕奉若天命。抚宁中枢。眷惟神务之难。实重台衡之寄。其有左右一德。表仪群伦。宜敷告于治廷。庸冠升于宰路。推忠协谋佐理功臣、光禄大夫、行尚书工部侍郎、同中书门下平章事、兼枢密使、集贤殿大学士、上柱国、常山郡开国公、食邑二千户、食实封二百户贾昌朝。方严迪志。亮肃存诚。学贯变通之源。辞搴质文之粹。早逢昌会。寖陟要涂。进不越于数年。位已更于二府。魏相之总众职。辑其大经。巫咸之乂王家。孚以纯德。方仰成于鸿业。俾进践于台司。肆临褒拜之辰。并举便蕃之数。于戏。阴阳未豫。实繄邦论之和。股肱惟良。乃起帝歌之载。勉恢闳略。终致丕平。可特授依前行尚书工部侍郎、同中书门下平章事、兼枢密使、昭文馆大学士、监修国史、兼译经润文使、加食邑一千户、食实封四百户。 


      　　陈执中拜集贤相制同前 

      　　朕统御幅员。靖绥生齿。眷言调燮之任。实赖谟明之良。爰择隽髦。用登衡弼。推忠佐理功臣、金紫光禄大夫、行尚书工部侍郎。参知政事、上柱国、颍川郡开国侯、食邑一千八百户。食实封三百户陈执中。材资鲠亮。德范纯深。推忠先帝之朝。进服冲人之御。清规表乎百辟。厚望镇于一时。总临边琐之冲。参贰政涂之访。有金石之为操。无毫厘之近私。宜升四辅之班。式应具瞻之望。况枢廷之憺威武。书殿之萃艺文。虽属兼材。盖昭殊渥。于戏。如堂远地。亦既隆人主之尊。若舟涉川。岂不赖丞相之济。往服兹训。茂经迺成。可特授依前行尚书工部侍郎、同中书门下平章事、兼枢密使、集贤殿大学士、进封开国公、加食邑一千户、食实封四百户、仍赐推忠协谋佐理功臣。 


      　　陈执中进昭文相制庆历七年二月乙未 

      　　朕若古先王。旁求硕辅。以托四海之重。以寄万机之繁。眷倚既殊。授受匪易。推忠协谋佐理功臣、金紫光禄大夫、行尚书工部侍郎、同中书门下平章事、集贤殿大学士、上柱国、颍川郡开国公、食邑二千八百户、食实封六百户陈执中。器怀沉特。材用敏长。绍名臣之世家。为先帝之策士。一言诒万世之福。直道贯三代之行。肆朕纂临。遂参显用。如国宝玉。能庇患灾。若时元龟。坐判凝结。固朝廷之风采。实方夏之表仪。向者擢自近司。进联宰席。万事不理。繄胡广之能言。四夷未宁。借陈平之多知。宜冠阶符之贵。且仍卿贰之崇。陪赋褒功。并隆徽数。于戏。王业之重。非贤士无以共承。国论之难。非独见之所能尽。朕用丞相。不在兹乎。可特授依前行尚书工部侍郎、同中书门下平章事、昭文馆大学士、兼修国史、兼译经润文使、加食邑一千户、食实封四百户、仍赐推忠协谋守正佐理功臣。 


      　　文彦博拜集贤相制庆历八年闰正月戊申 

      　　膺重任者。必励许国之忠。建奇功者。必峻登贤之赏。其有早毗大政。夙负伟才。自奋临戎之行。遂成荡寇之略。宜揭显命。以告大廷。推忠佐理功臣、右谏议大夫、参知政事、上轻车都尉、平阳郡开国侯、食邑一千户、赐紫金鱼袋文彦博。器业异伦。智谋适用。有强明果断之才。而济之以温裕。有周通敏洽之识。而辅之以端方。自班政涂。浸发贤蕴。向以与政之地。深念择人之难。采西南之治声。陪左右之几论。属凶徒构孽。孤垒偷生。巢幕之势虽危。拒辙之狂尚肆。始定恢于圣策。往即殄于妖氛。赏而缓功。庸何以劝。宜升台席之贵。更陟中台之荣。兼书殿之美资。行辕田之真赋。褒功驭贵。并示优崇。于戏。舍爵策勋。已奉谋于太室。代天理化。终济治于王家。其懋乃猷。用祗攸训。可特授金紫光禄大夫、行尚书礼部侍郎、同中书门下平章事、集贤殿大学士、上柱国、开国公、加食邑一千户、食实封四百户、仍赐推忠协谋佐理功臣。 


      　　 



      ●宋大诏令集卷第五十五 

      　　宰相五 

      　　进拜五 

      　　文彦博进昭文相制皇祐元年八月壬戌 

      　　国家钦遇宰衡。登进髦杰。上则顺导时令。以代虖天工。下则绥和政纲。以经虖王业。畴克用乂。我得其人。推忠协谋佐理功臣、金紫光禄大夫、行尚书礼部侍郎、同中书门下平章事、集贤殿大学士、上柱国、平阳郡开国公、食邑二千户、食实封四百户文彦博。风力干强。器资夷达。蹈危机而不顾。临大事而有谋。比与翊于政涂。旋对司于时柄。百姓遂耕桑之乐。二边无兵革之虞。惟时谟明。实朕倚属。若起居得股肱之助。若视听系耳目之明。若盐梅施于太羹。若霖雨沃于旱岁。宜以天官之秩。首为邦辅之资。于戏。君有求贤之心。孰若得皋夔之佐。士有致主之略。亦欲臻尧舜之风。其勉交修。庶兴盛治。可特授尚书吏部侍郎、同中书门下平章事、昭文馆大学士、监修国史、加食邑一千户、食实封四百户。 


      　　宋庠拜集贤相制同上 

      　　国家崇建宰府。并持钧衡。外以镇抚四夷。内以绥宁百姓。必得贤杰。以副眷毗。推忠佐理功臣、枢密使、金紫光禄大夫、检校太傅、行尚书工部侍郎、上柱国、广平郡开国公、食邑三千三百户、食实封一百户宋庠。绰有雅才。对于嘉运。尝策异等。寖阶显涂。文章盛于一时。事业服于众志。枢谋之慎。既折侮于戎心。鼎饪之和。宜调元于政路。爰进夏官之秩。兼隆书殿之华。功号邑封。并推异数。于戏。丞弼之任。忠贤是图。国体系乎重轻。政化从而薄厚。勉思所职。以称朕怀。可特授行尚书兵部侍郎、同中书门下平章事、集贤殿大学士、加食邑一千户、食实封四百户、仍赐推忠协谋同德佐理功臣。 


      　　庞籍拜昭文相制皇祐三年十月庚子 

      　　门下。懋建宰职。慎付国均。仰代天工。俯熙庶绩。惟同体之谊。则处之股肱。极济时之勤。则况之舟楫。非得人杰。孰副朕求。推忠佐理功臣、枢密使、光禄大夫、检校太傅、行尚书户部侍郎、上柱国、始平郡开国公、食邑四千三百户、食实封一千二百户庞籍。器识宏通。材猷凝正。早承亨会。历践禁班。入仪台阁之华。出宣屏翰之宪。向属羌人宾款。边候晏宁。胥协师佥。预参戎柄。遂对毗于机政。旋升峻于斗枢。励翼一心。将明万务。宜正中阶之象。越升上衮之崇。总领史闱。增荣功号。衍封真食。并示优隆。于戏。履衡轴之机。冠柱石之任。循至公以授受。懋同德以倚毗。褒和四方。表宪百辟。思服休宠。劭宣行劳。可特授依前行尚书户部侍郎、同中书门下平章事、昭文馆大学士、监修国史、兼译经润文使、加食邑一千户、食实封四百户、仍赐推忠协谋佐理功臣。 


      　　陈执中进昭文相制皇祐五年闰七月 

      　　门下。置相之重。资燮正于辰阶。修辅之先。在缉熙于王道。用人嘉于求旧。注意厚于既安。爰稽考慎之文。兹得老成之望。使纂旧服。入冠冢司。允穆佥言。式孚大号。推诚保德崇仁忠亮翊戴功臣、集庆军节度使、亳州管内观察处置河堤等使、持节亳州诸军事、行亳州刺史、判大名府、兼北京留守司公事、管内河堤劝农同群牧使、充大名府路安抚使、上柱国、颍川郡开国公、食邑六千五百户、食实封二千一百户陈执中。神机峻茂。道致闳深。蔚生梁栋之材。绍迪前人之哲。奋繇直道。厉王臣之匪躬。倡发忠谋。出人伦之先觉。名惟时重。才则汝贤。比总治于藩条。旋参司于枢筦。服劳匪懈。宣哲居多。间亦分东夏之符书。委西州之节度。出处一致。望实兼优。图前后已试之功。因内外具瞻之美。迺擢参于宰路。遄升冠于台司。协比庶工。将明众职。调鼎羹而既久。宰社肉以惟均。底于治平。繄乃寅亮。尝恳辞于机政。比控叙于奏函。自右辅之偃休。实朝家之瞻赖。荐委北门之重。且迩大河之防。绥缉有劳。眷毗增厚。考嘉绩而惟茂。质枚卜以佥同。爰择刚辰。再付魁柄。复冢卿之旧秩。衍井牧之真封。举洽至恩。益昭异数。于戏。表率庶尹。裁成万枢。秉至公以宰朝。抑惟其旧。执咸德而辅朕。尚克有终。益竭乃心。同底于道。可特授行吏部尚书、中书门下平章事、昭文馆大学士、监修国史、兼译经润文使、加食邑一千户、食实封四百户、仍赐推忠协谋同德守正佐理功臣。 


      　　梁适拜集贤相制同上 

      　　门下。取法台文。崇建宰职。上以正三光之序。下以畅万物之宜。宣哲维人。居承平注意之重。用乂厥辟。济垂拱仰成之安。自匪杰才。畴允岩望。参图已试之效。昭试爰立之文。颁告外廷。夬扬休命。推忠佐理功臣、正奉大夫、行给事中、参知政事、上护军、安定郡开国侯、食邑一千五百户、食实封二百户、赐紫金鱼袋梁适。风鉴明亮。器采方严。学淹贯于九流。知该通于众志。临机敏断。韫干镆之雄锋。任重伟材。挺楩楠之厚干。肖于世德。翼我朝猷。曏升禁职之崇。仍护强藩之要。济师以肃。抚戎惟和。还合虎符。延登武帐。访猷为而宏远。嘉策识之周通。擢寘机廷。实本兵柄。遄参宰路。陪翼政纲。毅然国体之诚。宣于两府。卓尔端朝之表。耸厥庶工。乃眷宸阶。久虚铉席。宜畴众绩。参徇师言。进春官之贰卿。正西垣之次相。益加荣号。仍驭贵阶。陪辅朕躬。用治予采。于戏。昔武丁以若金作砺。命于其臣。傅说以如木从绳。诏于厥后。予违汝弼。可不勉哉。可特授金紫光禄大夫、尚书礼部侍郎、同中书门下平章事、集贤殿大学士、加上柱国、进开国公、食邑一千户、食实封四百户、仍赐推忠协谋佐理功臣。 


      　　刘沆同中书门下平章事集贤殿大学士加恩制至和元年八月丙午 

      　　门下。朕寅奉丕图。思臻至治。总万机而日谨。举盛典以交修。期与辅臣。底宁绵＜宀禹＞。其有翼宣王度。裁成物宜。燮阴阳之和。处丞弼之任。式资茂宰。秉于大钧。矧兹选才。久尝着效。爰登中铉。敷告外廷。推忠佐理功臣、正奉大夫、尚书工部侍郎、参知政事、上护军、彭城郡开国侯、食邑一千七百户、食实封二百户、赐紫金鱼袋刘沆。雅性内融。敏识先觉。以冲约而率礼。不夷险以易心。文成国华。学臻道奥。乐名教以为己任。罄知虑以翊帝谟。迺者擢自书林。更于右史。亟升西掖。出守南方。屡换圭符。实宣精力。属中邦之择尹。正内阁以参华。岁律未周。风绩弥着。式图寅亮。用赞谟明。俾任股肱之良。参断邦国之务。具瞻斯属。嘉猷诞彰。进联右辅之崇。允协庶邦之望。兼荣书殿。仍峻贵阶。增勋级与褒功。益爰田而真食。于戏。赞万枢之重。允赖于忠纯。底率土之和。必资于英杰。当申茂略。以恢远图。可特授金紫光禄大夫、依前尚书工部侍郎、同中书门下平章事、集贤殿大学士、上柱国、开国公、加食邑一千户、食实封四百户、仍赐推忠协谋佐理功臣。 


      　　文彦博拜昭文相制至和二年六月戊戌 

      　　朕若稽古训。考慎柄臣。万机百揆之微。九功三德之事。熙朕之载。时能奋庸。若予黄发之英。尝居冢弼之任。诚贯金石。功书旂常。还来相予。寔允公议。推诚保德忠亮翊戴功臣、忠武军节度、许州管内观察处置等使、检校太尉、使持节许州诸军事、行许州刺史、兼御史大夫、永兴军路马步军都总管、安抚使、兼知永兴军府事、管内劝农使、上柱国、平阳郡开国公、食邑六千四百户、食实封二千户文彦博。大忠至正。明识敏材。学究九流之微。身兼数器之用。自参乘于近侍。即升赞于机廷。出抚翰垣。惟国方召。入冠台路。乃时夔龙。丹青帝谟。金玉王度。威赏惟叙。纪律寖张。间均逸于师垣。居纳忠于王室。柱石之望。虽外而益隆。股肱之良。匪贤而曷寄。宜还斋钺。入正衮司。仍更勋籍之华。兼益辕田之赋。用昭体貌。以伫贤庸。于戏。图任旧人。朕方循于彝训。一二仲父。尔当体于仰成。往舒励翼之诚。以膺眷任之重。遂底嘉靖。岂不美欤。可特授行吏部尚书、同中书门下平章事、昭文馆大学士、兼译经润文使、加食邑一千户、食实封四百户、仍改赐推忠协谋同德佐理功臣。 


      　　富弼拜集贤相制同上 

      　　朕历选贤辟。亮成天功。必得非常之才。以辅有为之主。矧予思治之际。敢忘注意之求。上以扬祖宗之休。下以酬士民之望。若予髦彦。宜正钧衡。推诚保德功臣、宣徽南院使、金紫光禄大夫、检校太保、判并州军州事、兼管内劝农使、河东经略安抚使、并代泽潞麟府岚石路马步军都总管、上柱国、河南郡开国侯、食邑一千八百户、食实封四百户富弼。渊闳敏明。忠亮方正。学贯文武。识通天人。早参清问之求。绝出诸臣之右。荐扬近序。协赞治庭。心劳王家、已任大事。间分符于外屏。居闻问于中朝。金石之诚。不移于燥湿。秋阳之惠。实济于疲羸。宣力四方。蹈道一节。天下寖闻于风采。朝家实赖于谟明。是用断自朕心。召升宰席。增陪食邑。褒锡勋名。用图贤劳。以赞大治。于戏。三阶之任。非肃乂无以奋庸。万事之微。非几深无以成务。勉惟皇极之训。以伫王功之成。遂登丕平。无忝休命。可特授户部侍郎、同中书门下平章事、集贤殿大学士、加上柱国、进封开国公、加食邑一千户、食实封四百户、仍赐推忠协谋佐理功臣。 


      　　富弼拜昭文相制嘉祐三年六月丙辰 

      　　门下。中枢治本。裁教化之宜。上相台元。长官师之任。用缉熙于百度。资燮正于三阶。乃眷右垣。时惟哲匠。委政事而已试。考名实以相符。诞扬大廷。付畀魁柄。推诚协谋同德佐理功臣、光禄大夫、行尚书户部侍郎、同中书门下平章事、集贤殿大学士、上柱国、河南郡开国公、食邑三千八百户、食实封一千二百户富弼。任重道远。性正德全。闳敏推于上材。博洽通于众志。挠之不浊。伟量表于弥冲。简而易从。盛业彰乎可大。首膺魁垒之举。历践禁严之涂。蹇谔发于尔躬。启沃盈于朕听。曏繇枢省。出殿藩方。名声耸于远夷。风采系于诸夏。遂膺枚卜。实契具瞻。朝有伟人。物无异论。持重守正。参济以和。告猷纳忠。一本于治。属以冢卿谢政。首铉伫能。诹俊乂之大臣。畴若予采。冠丞疑之上席。佥曰汝贤。是用升自政涂。处以师尹。仍进秩宗之重。复兼史观之名。衍以优封。昭兹异数。用旌茂绩。允穆师言。于戏。播化钧而理阴阳。操国柄而抚辰象。惟无心故能感物。惟虚己所以受人。格于太和。系我真宰。往践乃位。永孚于休。可特授行尚书礼部侍郎、同中书门下平章事、昭文馆大学士、监修国史、兼译经润文使、加食邑一千户、食实封四百户。 


      　　韩琦同中书门下平章事集贤殿大学士加恩制同上 

      　　门下。亮成天功。实系于宰职。缉熙王道。允寄于贤才。矧久服于机廷。且周知于治体。俾正中阶之象。用膺次相之求。既考师言。复涓刚日。式扬孚号。诞告庶工。具官某。志度纯深。才识高妙。行足厚于风俗。言必合于典常。立于本朝。毅然怀体国之色。访以大略。直哉有匪躬之风。曩者敌人扰边。勤兵宿野。始仗指踪之略。遄升基命之阶。间从书殿之华。就宠师干之拜。持中山之帅节。临大漠之盛秋。寂无边虞。深得君重。召言还国。申命极枢。总是烦机。议兹旧物。谋而鲜过。度不及私。备竭猷为。罄宣忠力。文武参议。固亮节之卓然。台宰对司。在至公之允若。是用参之龟策。付以机衡。仍登书殿之名。更拓土田之赋。于戏。夤亮天地之化。调序阴阳之和。衡石无心。以平而为体。橐籥有道。以虚而为宗。懋宣乃猷。同底于治。可特授依前刑部尚书、同中书门下平章事、集贤殿大学士、加食邑一千户、食实封四百户。 




      ●宋大诏令集卷第五十六 

      　　宰相六 

      　　进拜六 

      　　富弼起复制嘉祐六年七月弼不拜 

      　　门下。礼有变而从宜。君子谓之义。经有反而合道。圣人谓之权。故知所重者不可顾其轻。志于远者不可怀其近。若汉旧制。方进弗敢有渝。于唐盛时。房乔起而视事。历鉴前载。兹为至公。具官富弼。博大有容。直方无挠。勤劳一节。感慨百为。向缘亲丧。遽解国政。三月而变。亦既历时。万机之繁。岂可久旷。矧今治平之势。实系协辅之良。虽前规后随。具有较画。而始谋终事。当见成功。惟俯就夺情之文。庶益昭移孝之美。于戏。朝廷专于制治。以义断恩。闺门主于私情。以恩掩义。与其致毁有忧于终身。孰若显亲扬名于后世。勉思体国之道。用副急贤之心。其听朕言。复于尔位。可特起复。 


      　　韩琦进昭文相制嘉祐六年闰八月庚子 

      　　礼载六卿、而莫先冢宰。书称四辅、而莫重前疑。盖地隆者付畀甚严。职近者责任弥大。苟非全德。畴副具瞻。推忠协谋同德守正佐理功臣、开府仪同三司、行工部尚书、同中书门下平章事、集贤殿大学士、上柱国、南阳郡开国公、食邑六千七百户、食实封二千二百户韩琦。有质重之资。而济之以敏。有方毅之气。而守之以和。左右历年。夙夜一节。至于弛国之禁而惟刑之恤。均民之赋而惟力之纾。兹太平之本原。寔真宰之事业。若时茂绩。宜服宠嘉。是用进司寇之联。正中台之位。载惟毗倚之重。不亦授受之难。于戏。譬诸济川。汝惟舟楫。如彼作室。汝惟垣墉。往其钦哉。祗率朕命。可特授行刑部尚书、同中书门下平章事、昭文馆大学士、监修国史、兼译经润文使、加食邑一千户、食实封四百户。 


      　　曾公亮拜集贤相制 

      　　朕惟宰相之任。外镇抚四夷。内亲睦百姓。使二气协和于上。而群生茂遂于下。授受之际。岂轻也哉。推忠佐理功臣、枢密使、金紫光禄大夫、检校太傅、行尚书礼部侍郎、兼群牧制置使、上柱国、庐陵郡开国公、食邑三千一百户、食实封六百户曾公亮。体被中和。性资夷雅。知略足以经远。德望足以镇浮。若时登庸。基命宥密。枢机之务。日有万微。夙夜惟勤。居然一意。边鄙不耸。师徒以宁。时乃之功。朕用嘉止。进秩天官之贰。对司魁柄之隆。成是民瞻。相我天事。于戏。君以任臣为重。在付畀之所专。臣以得君为难。惟极竭而后已。往其钦服。副朕命焉。可特授行尚书吏部侍郎、同中书门下平章事、集贤殿大学士、加食邑一千户、食实封四百户、仍赐推忠协谋同德佐理功臣。 


      　　富弼拜昭文相制熙宁二年二月己亥 

      　　秉箓膺图。将继配天之大业。铨时论道。必资名世之元臣。以言乎体貌。则旧德之英。以言乎望实。则群材之表。爰立作相。宜莫如公。推诚保德崇仁亮忠佐运翊戴功臣、观文殿大学士、开府仪同三司、行尚书左仆射、上柱国、郑国公、食邑一万户、食实封三千八百户富弼。学足以造圣人之微。几足以通天下之变。繇贤科之得隽。摅远业以奏功。在仁祖时则首冠庙堂。有弼谐九德之美。在英考时则再登枢府。有折冲万里之谋。庶绩已熙。太平将洽。属留侯之多病。容裴度之暂休。恺悌所宜。神明自复。是用召从方守。进拜元台。仍左揆之旧班。兼东台之茂秩。爰田衍赋。盟府易勋。兹实异恩。庸昭注意。于戏。上理乎天工。则日月星辰以之顺。下遂乎物宜。则山川草木以之蕃。近则诸夏仰德以承流。远则四夷倾风而待命。凡予欲治。维尔责成。可特授依前行尚书左仆射、兼门下侍郎、同中书门下平章事、昭文馆大学士、监修国史、兼译经润文使、郑国公、加食邑一千户、食实封四百户、仍改赐推忠协谋同德守正亮节佐理功臣。 


      　　曾公亮进昭文相制熙宁二年十月丙申 

      　　王者揽髦杰以尽天下之谋。总神几以济天下之务。故君臣同力。相得益彰。阴阳并和。以至大治。适登硕辅。庸告群伦。推忠协谋同德守正亮节佐理翊戴功臣、开府仪同三司、行尚书左仆射、兼门下侍郎、同中书门下平章事、集贤殿大学士、上柱国、鲁国公、食邑一万一千一百户、食实封三千八百户曾公亮。德应中孚。道经皇极。躬清慎之一守。历险夷之百为。巫咸之乂商家。虽载六臣之列。留侯之安汉祚。未膺上宰之荣。朕拂龟而见祥。端扆而定志。稽用师言之锡。进居台路之元。若股肱之辅予躬。若垣墉之保予室。顾于倚用。维以蒙成。于戏。览前载之文。考名臣之事。盖创业之佐其迹易。而守成之相其功难。宜勉辑于盛猷。庶共恢于远御。可特依前行尚书左仆射、兼门下侍郎、同中书门下平章事、昭文馆大学士、兼修国史、兼译经润文使、鲁国公、加食邑一千户、食实封四百户。 


      　　陈升之拜集贤相制 

      　　色齐三阶。则风雨不失其序。圣如二帝。然股肱亦系其人。朕上抚干纬之明。下慎国钧之寄。方审求于贤辅。俾参穆于政途。若时登庸。盖出定命。推忠协谋佐理功臣、光禄大夫、尚书左丞、知枢密院事、上柱国、颍川郡开国公、食邑二千八百户、食实封一千户陈升之。识几圣蕴。谋合皇猷。学积于原而心弥充。智酬于变而力弥裕。早膺仁祖之擢。以遗文考之知。肆予冲人。克即大任。问甲兵则有镇抚四夷之略。问衣食则有运理群物之心。朕方稽百王之谟。经一世之绩。宜进躐于贤序。以延登于宰廷。夫知历选之既囏。体委用之既重。则义莫得以忧己。道维专于泽民。岂特无疆之休。亦有无穷之问。于戏。论金谷之计。其归内史之司。作霖雨之滋。是应高宗之命。往熙帝载。庸代天工。可特授行礼部尚书、同中书门下平章事、集贤殿大学士、加食邑一千户、食实封四百户。 


      　　韩绛昭文相制熙宁三年十二月丁卯 

      　　三王臣主虽贤。不能止诰誓之事。二帝揆岳在内。其维协天人之和。盖近迹狭而易循。至化默而难运。夫欲驰寥廓之见。舍挛拘之文。大起不世之君。须谋非常之辅。推忠佐理功臣、正奉大夫、尚书吏部侍郎、参知政事、同译经润文使、上柱国、南阳郡开国公、食邑三千三百户、食实封八百户、赐紫金鱼袋韩绛。蹈先圣之学。躬上贤之姿。思功名为己图。慕忠义之前躅。而复正色自峙。绰有大臣之风。临机不回。多适庶事之要。文武兼备其器。股肱实系其人。朕登延闳材。既偕群策之虑。度轶往制。何爱隆名之私。顾金节之未还。将衮衣之已属。其位百寮之冠。以司大政之元。且唐相之愿为良臣。终授君以显号。秦穆之尚询贤老。犹跻□于多盘。岂伊英猷。不至上治。于戏。形范正。金锡美。则为国利器之强。阴阳和。风雨时。则为天泰阶之应。往宣一德。庸底丕平。可特授金紫光禄大夫、依前行尚书吏部侍郎、同中书门下平章事、昭文馆大学士、兼译经润文使、加食邑一千户、食实封四百户、仍赐推忠协谋佐理功臣。 


      　　王安石宰相制同前 

      　　夫天地至神也。非通气运物。则功不足见于时。圣贤一道也。非经世裕民。则名不足见于后。故士莫不待辰而欲奋。志莫如得位而遂行。矧夫居三公之官。而有临四海之势。岂不能究利泽。躬义荣。以事施于一时。而誉动于后世者哉。朝散大夫、右谏议大夫、参知政事、上护军、太原郡开国侯、食邑一千一百户、赐紫金鱼袋王安石。良心不外。德性攸尊。至学穷于圣人。贵名薄于天下。不以荣辱是非易其介。不以安危利害辞其难。方予访落之初。劳乎用贤之务。昭发猷念。与裁政机。众訾所伤。曾靡损身之惮。孤忠自许。唯知报国之图。朕取其知道者深。倚以为相者久。兹合至公之首。肆扬大命之休。若作室。用汝为垣墉。若济川。用汝为舟楫。予有违而汝弼。汝有为而予从。于是大亨。盖出绝会。于戏。自成汤至于帝乙。靡不怀畏相之心。若孟子学于仲尼。其唯达事君之道。尚祈交敕。卒俾蒙成。可特授金紫光禄大夫、行尚书礼部侍郎、同中书门下平章事、监修国史、上柱国、进封开国公、食邑一千户、食实封四百户、仍赐推忠协谋佐理功臣。 


      　　陈升之起复集贤相制熙宁四年正月壬子。后升之请终丧。从之。 

      　　门下。闵子绖而服政。先圣称得事君之宜。晋侯墨以临戎。前志谓达变礼之用。矧予丞弼。奄遘闵囏。久虚席以思贤。宜敷朝而涣号。前推忠协谋佐理功臣、光禄大夫、行礼部尚书、同中书门下平章事、集贤殿大学士、上柱国、颍川郡开国公、食邑四千八百户、食实封一千四百户陈升之。蕴温厚之量。挺高明之才。体备四气之至和。智通万方之远略。发纾一德。感会三朝。经武斗枢之庭。则王灵震叠。赞元鼎铉之府。则邦治协宁。端正百度之原。章明九叙之极。向钟家疚。遂解政机。稽之师言。厥有成宪。桓焉夺服。其惟诏使之从。赵憙罹忧。未始宰司之去。盍来复于台路。以大熙于天工。于戏。断恩从权。自昔弗踰于国制。移孝扶义。维时尚乂于王家。勉一乃心。无替朕命。可特起复推忠协谋佐理功臣、光禄大夫、行礼部尚书、同中书门下平章事、集贤殿大学士、上柱国、颍川郡开国公、食邑四千八百户、食实封一千四百户。 


      　　韩绛拜相制熙宁七年四月丙戌 

      　　王者临四海之广。总万机之繁。仍欲措世于治安。其在求贤而辅助。我图元弼。兹得荩臣。锡以茂恩。告于列位。推诚保德翊戴功臣、观文殿大学士、光禄大夫、行尚书吏部侍郎、知大名府、兼北京留守司公事、上柱国、南阳郡开国公、食邑四千八百户、食实封一千二百户韩绛。受材宏博。涉道深醇。知略足以经远猷。忠嘉足以任大事。而自与谋帷幄。正位钧衡。抗论在前。义无曲学。宣力于外。劳不辞难。质于佥言。属乃旧德。冠宰司之重。实赖于谟明。总史观之华。更资于良直。赋之多邑。衍以真封。并示褒章。允为异数。于戏。百姓尚困。惟在厚厥生。四夷未宾。当使服吾化。勉辅丕丕之业。以成晏晏之风。可特授依前行尚书吏部侍郎、同中书门下平章事、监修国史、加食邑一千户、食实封四百户、改赐推忠协谋佐理功臣。 


      　　王安石拜昭文相制熙宁八年二月癸酉　　门下。干健坤顺。二气合而万物通。君明臣良。一德同而百度正。眷予元老。时迺真儒。若砺与舟。世莫先于汝作。有衮及绣。人久伫于公归。越升冢席之崇。播告路朝之听。推诚保德崇仁翊戴功臣、观文殿大学士、特进、行吏部尚书、知江宁府、上柱国、太原郡开国公、食邑四千六百户、食实封一千二百户王安石。信厚而简重。敦大而高明。潜于神心。驰天人之极挚。尊厥德性。泝道义之深源。延登杰才。禆参魁柄。傅经以谋王体。考古而起治功。训齐多方。新美万事。尔则许国。予惟知人。谗波稽天。孰斧斨之敢鈌。忠气贯日。虽金石而自开。向厌机衡之烦。出宣屏翰之寄。遽周岁历。殊拂师瞻。宜还冠于宰司。以大厘于邦采。兼华上馆。衍食本封。载更功号之隆。用侈台符之峻。于戏。制天下之动。尔惟枢柅。通天下之志。尔惟蓍龟。系国重轻于乃身。殴民仁寿于当代。往服朕命。图成厥终。可特授依前行吏尚书、同中书门下平章事、昭文馆大学士、兼译经润文使、加食邑一千户、食实封四百户、改赐推忠协谋同德佐理功臣。 


      　　吴充拜相制熙宁九年十月丙午 

      　　门下。燮理阴阳。盖资辅弼之任。运动枢极。当籍经纶之材。必惟其人。可付以政。推忠佐理功臣、枢密使、金紫光禄大夫、行尚书工部侍郎、兼群牧制置使、上柱国、渤海郡开国公、食邑二千户、食实封四百户吴充。秉心平直。成性冲深。沉机洞究于典常。卓识该通于权变。总司宥密。灼着猷为。宜从枢筦之严。擢处钧衡之重。仍陪封邑。昭示宠私。于戏。君义臣行。既着将明之效。予违汝弼。亦期献替之忠。务殚乃心。协赞于治。可特授依前行尚书工部侍郎、同中书门下平章事、监修国史、加食邑一千户、食实封四百户、仍赐推忠协谋佐理功臣。 


      　　王圭拜集贤相制同上 

      　　门下。天尊地卑。交泰而四时合序。君倡臣和。相须而庶绩咸熙。矧惟魁柄之司。兹实官师之表。将新宠命。爰告路朝。推忠佐理功臣、金紫光禄大夫、行尚书礼部侍郎、参知政事、同译经润文使、都大提举三馆秘阁抄写校勘书籍、上柱国、太原郡开国公。食邑三千五百户、食实封八百户王圭。以辞章甲贤科。以行谊阶仕籍。学穷经史之奥。识洞天人之交。自参贰于台衡。已着更于岁律。茂宣忠力。协赞治功。宜升调鼎之联。庶尽秉钧之效。于戏。善事者先利其器。朕既庸于材能。言古者必验之今。卿当勉于事业。辅成美化。无忘训辞。可特授依前行尚书礼部侍郎、同中书门下平章事、集贤殿大学士、加食邑一千户、食实封四百户、仍赐推忠协谋佐理功臣。 




      ●宋大诏令集卷第五十七 

      　　宰相七 

      　　进拜七 

      　　王圭左相制元丰五年四月癸酉 

      　　门下。临政愿治。不因时而损益。则心虽劳而莫成。胶柱调弦。不解琴而更张。则力愈多而益紊。朕大修庶职。丕正百工。以道揆任庙堂之闳谋。以法守听官府之小治。作起万事。绍隆三王。畴庸命渥之颁。爰有弼谐之长。宜敷廷号。以耸民瞻。银青光禄大夫、兼门下侍郎、同中书门下平章事、监修国史、上柱国、太原郡开国公、食邑六千九百户、食实封二千二百户王圭。秉义竭忠。率身励下。见闻殚洽。多识前载之传。论议雍容。尤达当今之务。一德是履。十年不渝。比议废官。肇更丕典。兴滞补敝。寔宣是正之勤。据旧鉴新。皆出将明之助。爰正名于左相。俾分侍于东台。邑衍真租。食陪多赋。名虽考古。事悉因今。鼎铉不移。益峻台衡之望。衮衣载锡。更增宰路之华。于戏。欲法之经远持久者。在济之以有终。欲吏之向方宿业者。在董之以无倦。爵名初易。众人尚狃于故常。法度已完。群下未知于循守。往率在位。共修厥官。可特授依前银青光禄大夫、守尚书左仆射、兼门下侍郎、加食邑七百户、食实封三百户、勋封如故。主者施行。 


      　　蔡确右相制同上 

      　　门下。朕量材授位。常跂商周之哲王。称事任人。犹愧汉唐之盛际。法坏既久。官隳莫兴。后先夺伦。小大失当。循名核实。方新万化之原。考古验今。大正百年之弊。将仰成于宰弼。爰妙简于俊良。乃先涣号之颁。以竦治朝之听。太中大夫、参知政事、同译经润文使、都大提举三馆秘阁抄写校勘书籍、上轻车都骑、清河郡开国侯、食邑一千户、食实封四百户蔡确。靖密无贰。裕和有容。自其初时。由朕所识。洎历近选。靡劳弗宣。尝总中司。肃纪纲之颓废。入陪大政。罄夙夜之赞襄。朕方分职以驭群臣。因能而裁庶位。图事慎始。非专心致思不能起天下之功。立政惟人。非聚精会神不能成天下之务。畴若予采。莫如汝贤。宜升揆席之崇。兼列侍班之峻。仍增勋秩。陪衍户封。劳绝一时。望隆百辟。于戏。惟厚德可以仪刑风俗。惟小心可以励相邦家。燮调阴阳。四时乖错。则汝之责。兴正法度。庶工隳旷。则汝之羞。往坚乃诚。以永厥誉。可特授依前太中大夫、守尚书右仆射、兼中书侍郎、加上柱国、食邑七百户、食实封三百户、主者施行。 


      　　右相蔡确进左相制元丰八年五月戊午 

      　　门下。嗣先人。宅丕后。思康济于艰难。位冢宰。正百工。盍眷图于耆旧。畴兹硕辅。擢冠上台。以翊亮乎天功。以缉熙乎天度。诞扬涣号。敷告治廷。通议大夫、尚书右仆射、兼中书侍郎、上柱国、清源郡开国公、食邑四千五百户、食实封一千九百户蔡确。敏识造微。訏谟经远。任重不挠。凛凛栋梁之材。含章于中。浑浑廊庙之器。蚤周旋于要路。多启迪于嘉猷。遂膺梦卜之求。更处丞疑之重。佑我烈考。时维弼谐。肆予冲人。实在顾托。定策社稷。敉宁邦家。永言访落之初。是谓持盈之际。矧众言之师锡。仰天意之赉予。若舟楫之济巨川。若股肱之成一体。兹惟哲艾。属在倚毗。于戏。后德惟臣。不德惟臣。予方祈于训告。子帅以正。孰敢不正。众有赖于仪刑。尚率励乎前修。共图安于洪业。克相朕志。永孚于休。可特授依前通议大夫、守尚书左仆射、兼门下侍郎、加食邑七百户、食实封三百户、余如故。主者施行。 


      　　知枢密院韩缜拜右相制同前 

      　　门下。访予落止。以陟降厥家。秉心宣犹。以考慎其相。眷言旧德。久执事枢。遗予冲人。繄我昭考。延登宰席。播告治朝。通议大夫、知枢密院事、上柱国、广陵郡开国公、食邑三千三百户、食实封八百户韩缜。天资刚明。世载忠谅。服勤小大之务。居有中外之势。被遇先朝。周旋近列。遂参图于宥密。弥叶赞于谋谟。蹇蹇王臣之风。岩岩师尹之望。遭家不造。降割自天。永惟凭几之辰。实奉缀衣之训。定策社稷。书勋旂常。巩固太山之安。扶维神器之重。进畴异数。擢秉大钧。以师长于百工。以弼谐于一德。顾兹毗倚。属在老成。于戏。继序不忘。无疆惟恤。若康王之率大卞。而高宗之求多闻。匪予耆明。孰克励相。宜旁招于俊乂。共宏济于艰难。底于康公。绥我绪业。可特授依前通议大夫、守尚书右仆射、兼中书侍郎、加食邑七百户、食实封三百户。 


      　　门下侍郎司马光拜左相制元祐元年闰二月庚寅 

      　　门下。帅群臣宿道而向方。在慎取相。佐王者修政而美国。莫若求人。顾惟眇躬。获嗣大统。储思业业。不敢忘六圣之休。注意贤贤。将以总万方之治。褒进上宰。敷告外廷。正议大夫、守门下侍郎、上柱国、河内郡开国公、食邑三千四百户、食实封一千二百户司马光。受材高明。履道醇固。智足以任天下之重。学足以知先王之言。逮事厚陵。遍仪侍从之列。被遇文考。擢总枢机之繁。有大臣特立之风。蹈君子难进之节。方予访落之始。起应秉钧之求。调娱万机。必先教化之意。辨察百职。不失礼义之中。是用咨诹佥言。褒加异数。越升左揆之路。兼峻东台之班。申衍爰田。陪敦真食。于戏。上寅亮于天心。则阴阳风雨以之顺。下遂字乎物理。则山川草木以之宁。内阜安于兆民。外镇抚于四裔。盖辅相者为之基杖。而老成者重于典刑。勉行所闻。以底极治。可特授依前正议大夫、守尚书左仆射、兼门下侍郎、加食邑七百户、食实封三百户、余如故。主者施行。 


      　　门下侍郎吕公着拜右相制元祐元年四月壬寅 

      　　国莫难于置相。君莫重于知人。尧舜之隆。盖以畴咨而熙载。商周之盛。至以梦卜而求贤。天降割于我家。予未堪于多难。思用耆德。交秉政机。其敷宠章。以诏群辟。金紫光禄大夫、门下侍郎、上柱国、东平郡开国公、食邑五千四百户、食实封一千六百户吕公着。行应仪表。学通本原。忠义得于天资。功名自其世美。被遇先帝。尝入赞于枢廷。暨予冲人。遂同寅于政路。传经意以谋国体。推上泽以纾民心。敛高隽贤。补葺法度。方重不倚。雅有大臣之风。调娱适中。遂通当世之务。是用升之右揆。委以繁机。申衍爰田。陪敦真赋。尔则代天而理物。予则羞耇以惟君。于戏。丞相之位。未尝无其人。儒者之效。久不白于世。孟轲言无有者数百岁。扬雄称自得者二三臣。盖迪远业者其功难。循近迹者其力易。勉行所学。以底丕平。可特授依前金紫光禄大夫、守尚书右仆射、兼中书侍郎、加食邑七百户、食实封三百户。 


      　　守太师致仕文彦博拜太师平章军国重事制元祐元年四月壬寅 

      　　师傅道之教训。先王所以迪厥官。老成重于典刑。天下所以重其智。迺眷旧德。时谓元勋。谋合祖宗之心。名载鼎彝之器。申颁赞册。播告外朝。河东节度、管内观察处置等使、守太师、开府仪同三司、太原尹、致仕、上柱国、潞国公、食邑二万五千一百户、食实封一万六百户文彦博。敦大而清明。方严而信厚。出则秉乎旄钺。入则持我钧衡。文武兼备其才。险夷能致其力。毕公之弼四世。三纪于兹。傅说之总百官。万邦其乂。爵隆无富溢之累。名遂有身退之荣。神明相其寿康。人心想其风采。是用还之论道。倚以经邦。以帝者之师臣。谋议庙堂之上。以天下之大老。制驭中外之情。庶几有为。底于极治。陪敦多井。申衍真封。于戏。吕望惟贤。起佐文王之治。周公已老。留为孺子之师。矧我耆英。无愧前哲。往宣一德。用格多盘。可特授太师、平章军国重事、加食邑一千户、食实封四百户、仍令所司备礼册命。 


      　　右相吕公着拜守司空同平章军国事制元祐三年四月辛巳 

      　　门下。仁莫大于求贤。智莫良于选众。既得天下之大老。彼将安归。以至国人皆曰贤。夫然后用。今朕一举。仁智在焉。宜告治朝。以孚大号。金紫光禄大夫、守尚书右仆射、兼中书侍郎、上柱国、东平郡开国公、食邑七千一百户、食实封二千三百户吕公着。訏谟经远。精识造微。非尧舜不谈。昔闻其语。以社稷为悦。今见其心。三年有成。百揆时叙。维乃烈考。相于昭陵。盖清净以临民。亦劳谦而得士。凡我仪刑之老。多其宾客之余。在武丁时。虽莫追于前烈。作召公考。固无异于象贤。而乃屡贡封章。力求退避。朕重失此三益之友。而闵劳以万机之烦。是用迁平土之司。释文昌之任。毋废议论。时游庙堂。于戏。大事虽咨于房乔。非如晦莫能果断。重德无逾于郭令。而裴度亦寄安危。罔俾斯人。专美唐室。可特授司空、同平章军国事、加食邑七百户、食实封三百户、余如故、仍一月三赴经筵、二日一朝、因至都堂议军国事、仍令所司择日备礼册命。 


      　　中书侍郎吕大防拜左相制同前 

      　　门下。朕闻天子有道。其德不可得而名。辅相有德。其才不可得而见。故汉之文景。纪无可书之事。唐之房杜。传无可载之勋。当时安荣。后世称颂。予欲清心而省事。不求智名与勇功。天维显思。将启承平之运。民亦劳止。愿闻休息之期。眷予元臣。咸有一德。咨尔百辟。明听朕言。中大夫、中书侍郎、上柱国、东平郡开国公、食邑二千二百户、食实封三百户、赐紫金鱼袋吕大防。造道醇深。受材宏毅。果艺以达。有孔门三子之风。直大而方。得坤爻六二之动。久践右闼。蔚为名臣。宜升左辅之崇。兼总东台之务。加赋进秩。宠数益隆。得位与时。眷责弥重。于戏。若古有训。无兢惟人。崔公建中之风。以除吏八百而致。裴垍元和之政。以荐士三十而能。维公乃心。何远之有。可特授太中大夫、守尚书左仆射、兼门下侍郎、加上柱国、食邑七百户、食实封三百户、余如故。 


      　　同知枢密院范纯仁拜右相制同前 

      　　门下。朕惟朝廷之盛衰。常以辅相为轻重。若根本强固。则精神折冲。故蔿吕臣奉己而不在民。则晋文无复忧色。汲长孺直谏而守死节。则淮南为之寝谋。朕思得其人。付之以政。使天下闻风而心服。则人主无为而日尊。咨尔在廷。咸听朕命。中大夫、同知枢密院事、上柱国、高平郡开国侯、食邑九百户、食实封二百户、赐紫金鱼袋范纯仁。器远任重。才周识明。进如孟子之敬王。退若萧生之忧国。朕览观仁祖之遗迹。永怀庆历之元臣。强谏不忘。嘉臧孙之有后。戎功是似。命召虎以来宣。虽兵柄之与闻。疑远猷之未究。坐论西省。进贰文昌。增秩益封。兼隆异数。于戏。时难得而易失。民难安而易危。予欲守在四夷。以汝为偃兵之姚宋。予欲安于百姓。以汝为息民之萧曹。勉思古人。以称朕意。可特授太中大夫、守尚书右仆射、兼中书侍郎、进封高平郡开国公、加食邑七百户、食实封三百户、勋如故。 


      　　门下侍郎刘挚拜右相制元祐六年二月辛卯 

      　　王者以得人辅政为功。宰相以代天理物为任、故三阶色齐。则风雨莫不次序。百姓内附。则阴阳以之协和。朕难其才。久虚右揆。登进贤辅。孚告外廷。中大夫、守门下侍郎刘挚。受材清明。涉道醇粹。智足以经天下之务。学足以究先王之言。勤劳百为。论议一致。被遇先帝。遍仪台阁之华。陪辅朕躬。参预钧衡之任。而能弥缝以藏其用。调燮不失其中。故诹访于师言。俾秉持于大政。坐论西省。进贰文昌。增衍爰田。陪敦真赋。于戏。朕稽前载之迹。考名臣之心。房杜以能断善谋。治效几乎三代。姚宋以应变守正。功业盛于一时。勉舒尔猷。允蹈前美。可特授太中大夫、守尚书右仆射、兼中书侍郎。 


      　　右丞苏颂拜右仆射制元祐七年六月辛酉 

      　　朕荷天地之贶。维祖宗之成。上承文母之慈。万机俾乂。下赖辅臣之正。一德交修。眷俊老之精忠。合外廷之公议。延登相位。敷告治朝。右光禄大夫、守尚书左丞、上护军、武功郡开国侯、食邑一千九百户、食实封二百户苏颂。粹资中和。休誉英特。学富经邦之道。文高华国之章。浃万事之风材。宿四朝之伟望。逮予初政。归尔近班。进服天官。抑人材之阿党。优游翰苑。还帝制之坦明。暨擢寘于近司。颇接闻于密论。雍容雅正。多援古以开陈。练达精明。亦宜今而裁制。维是深识。居然远猷。是用躐升右弼之崇。兼总西台之重。秩阶增峻。勋爵并隆。申衍爰田。陪敦真食。兹见充文之庆。尤为稽古之荣。于戏。惟圣贤相遇之难。以君臣得时为盛。矧惟成德。协我至公。如房乔之善建嘉谋。遽启唐风之兢。如魏相之好观古事。终扶汉道之尊。勉跂前修。用孚美业。可特授右光禄大夫、守尚书右仆射、兼中书侍郎、加上柱国、加食邑七百户、食实封三百户、勋、封、如故。主者施行。 




      ●宋大诏令集卷第五十八 

      　　宰相八 

      　　进拜八 

      　　范纯仁拜右丞相制元祐八年七月丙子 

      　　朕嗣宅丕后。若昔大猷。劳于求贤。职在论相。眷言旧德。还位宰司。乃颁命书。播告在位。观文殿大学士、太中大夫、上柱国、高平郡开国公、食邑三千户、食实封一千一百户范纯仁。秉心直谅。履道坦夷。宽闳出于天资。忠义本于家学。始终一节。出入四朝。向解钧衡。久临藩屏。介圭修觐。喜见仪刑。公衮言归。益隆体貌。是用延登右弼。仰应中台。宠进文阶。增陪井赋。于戏。高宗恭默思道。得傅说以代言。康王垂拱仰成。有毕公之正色。惟贤能俊杰尽其用。则阴阳寒暑得其和。外镇四夷。内附百姓。非至公不能成庶务。非一德无以底丕平。其殚乃心。无替朕命。可特授通议大夫、守尚书右仆射、兼中书侍郎、加食邑七百户、食实封三百户、勋封如故。 


      　　章惇左正议大夫左仆射兼门下侍郎制绍圣元年二月 

      　　门下。为政之道。无兢惟人。思得骨鲠挺特之纯臣。适修弥纶康济之绪业。图我旧德。冠于宗功。孚号大廷。播告多士。资政殿学士、降授通议大夫、提举杭州洞霄宫、上柱国、豫章郡开国公、食邑三千七百户、食实封一千八百户章惇。器博以大。志刚而明。才之所施。则酬酢万变而无穷。学之所造。则贯通百家而不惑。蚤席华问。寖登近班。自结圣神之知。荐登丞弼之地。佑我昭考。格于丕平。肆予缵服之初。身任受遗之托。定策社稷。底宁邦家。方政令出于帘幄。权柄归于廊庙。善政良法。多所纷更。正色危言。不惮强御。十年去国。一德保躬。虽风波并起乎畏途。而金石不渝于素履。朕亲览机务。缉熙事功。卓创业垂统之艰难。念继体守文之憷惕。典刑具在。绩效可稽。究观民情。以知利害之实。斟酌时变。以适增损之宜。克昭前人之光。实繄良弼之助。矧封疆无以惩外侮。田里无以安常生。四方之休戚。壅于上闻。群臣之忠邪。愆于公议。眷求真宰。秉我国成。是用起尔燕间之中。位诸公辅之上。超进禄秩。宠陪户封。南山岩岩。久隆师尹之望。赤舄几几。行俟衮衣之归。于戏。贤能相推而庶官和。号令必臧而下民若。如治梓材。汝惟丹雘。若作和羹。汝惟盐梅。朕方注意以伫壮猷。尔其奋庸以叶朕志。修明百度。率励庶工。期共恢于远图。尚无替于先烈。亟共尔位。终底厥成。可特授左正议大夫、守尚书左仆射、兼门下侍郎、加食邑七百户、食实封三百户、勋、封、如故。主者施行。 


      　　韩忠彦除右仆射制元符三年四月庚寅 

      　　门下。朕绍膺大位。蒙赖母仪。召自戚藩。延入翼室。遂嗣服于大历。首图任于旧人。启尔在廷。明听予告。具官某。植性纯懿。秉德裕和。粹矣老成之姿。浑然大中之度。素出相门之胄。蔚为勋阀之光。朕永惟仁祖之朝。实繄先正之助。建定大策。书功宗彝。惟尔克承厥家。世济其美。召由北道。入总东台。谋谟益嘉。操守弥固。属丕基之肇受。眷右相之久虚。敷时绎思。访予落止。将继犹于泮涣。以大济于艰难。其登右揆之崇。遂兼西省之峻。惟帝赉予良弼。惟天祚我有邦。升其文阶。衍以封邑。于戏。四裔以衰弱仅存之势。犹怀桀骜之谋。黎庶当安平无事之时。尚有流亡之患。罔虚内以事外。无伤财而害民。予欲绥定四方、汝为。予欲敉宁百姓、汝翼。予欲作功成之乐、汝听。予欲制治定之礼、汝明。汝言予从。予违汝弼。王政有阙。以汝为补衮之樊侯。民泽未加。用汝为作霖之傅说。尚奋熙于帝载。共寅亮于天工。永孚于休。同底于道。可。 


      　　韩忠彦除左光禄大夫左仆射进封仪国公制元符三年十月丁酉 

      　　门下。朕仰惟前代。训迪厥猷。敷求哲人。考慎其相。畴若予采。是资世德之良。屡省乃成。俾陟冢司之任。咨尔有众。明听朕言。具官某。敏识造微。令猷经远。智足以任四海之重。才足以应万事之机。属予访落之初。擢总代工之右。百辟承式。万邦作孚。旌其世庸。进是位序。正名左揆。分侍东台。增衍爰田。陪敦真食。于戏。在昔大有为之主。必有不二心之臣。用保斯民。以登乃辟。子帅正、则孰敢不正。民罔中、而惟尔之中。其允迪于前人。以有闻于永世。可。 


      　　曾布除右银青光禄大夫右仆射制元符三年十月壬寅 

      　　门下。左右制相。以总吾喉舌之司。东西分台。以干我钧衡之任。居中如鼎足之峙。承上若台符之联。相须而成。缺一不可。迺登次辅。以告大廷。具官某。敏识造微。懿文贯道。器周小大之用。智适古今之宜。被神考特达之知。亟跻禁从。膺先朝倚注之重。久执事枢。而能悉心公家。宣力夙夜。忠以迪上。谊不辞难。忧勤百为。壮老一节。肆朕纂临之始。大嘉翼戴之劳。参稽师言。图任旧德。文昌端揆之列。紫微陪侍之班。合兹宠名。作我近弼。仍迁阶秩。增衍户封。于戏。朕有休息百姓之心。汝则觌文而匿武。朕有综核庶工之志。汝则务实而去华。以至甄序材良。敦奖正直。澄清风俗。振肃纪纲。使万物各得其平。无一夫或失其所。汝之职也。尚往钦哉。可。 


      　　蔡京除右仆射崇宁元年七月五日戊子 

      　　门下。文昌万物之源。源清而流洁。仆射百僚之表。表正而景端。若昔保邦。敷求俊德。肆予共政。厥有旧人。咸造于廷。明听朕训。中大夫、尚书左丞蔡京。才高而识远。气粹而行方。蚤逢圣旦之有为。遍历儒林之妙选。徊翔滋久。趣操益醇。出殿侯藩。入居翰苑。适草元符之末命。预闻翼室之多艰。去就甚明。忠嘉具在。人之艰矣。动以浮言。天实临之。赉予良弼。是用延登右揆。总领西台。超进文阶。增陪井赋。慨念熙宁之盛际。辟开端揆之宏基。弛役休农。尊经造士。明亲疎之制。定郊庙之仪。修义利之和。联比闾之政。国马蕃乎汧渭。洛舟尾乎江淮。周卿率属以阜民。禹迹播河而入海。经纶有序。威德无边。而曲士陋儒。罔知本末。强宗巨党。相与变更。凡情狃于寻常。美意从而蠹坏。赖遗俗故家之未远。有孝思公议之尚存。慎图厥终。正在今日。于戏。武王继志。昭哉文考之功。曹参守规。斠若萧何之迹。其辅台德。永孚于休。可特授通议大夫、守尚书右仆射。 


      　　蔡京除右光禄大夫尚书左仆射崇宁二年正月丁亥 

      　　门下。绥四方。复大业。属在于眇躬。佑乃辟。康兆民。允资于元辅。进陟时杰。秉操国钧。粤惟先正之臣。克任天下之重。爰旌丕烈。诞告朝伦。通议大夫、守尚书右仆射蔡京。器博而用周。名高而实茂。学际天人而不惑。材兼文武而具宜。被遇裕陵。早预睿神之制作。发文绍圣。久勤禁密之论思。逮予访落之初。首建绍休之训。孤忠自许。惟坚体国之诚。经德不回。曾靡合时之术。自延登于政府。暨擢寘于宰司。谋猷益嘉。夙夜匪懈。考古而修纪律。设属而讲事功。庶官惟和。百度以正。适远戎之弗率。繄多算之是图。师不逾时。虑无遗策。四裔偃兵革之气。百姓厚衣食之源。畴若显庸。升华左揆。分侍东台之峻。躐跻文阶之崇。增衍爰田。陪敦真食。萃兹宠渥。并示眷怀。于戏。位冠群臣。孰越萧何之画。爵隆五等。盖先裴度之功。惟乃殊勋。无愧前哲。永协于治。往孚于休。可。 


      　　赵挺之拜右相制崇宁四年三月 

      　　门下。朕若昔大猷。考慎其相。眷求一德。协赞万几。顾难其人。久虚右揆。肆登贤辅。诞告大廷。具官赵挺之。受资清和。涉道醇粹。智足以周天下之务。学足以究先王之微。方时纷更。独陈谠论。逮予总揽。首建忠言。秉心不回。持议甚确。自参禆于邦政。弥弼成于治功。同寅协恭。奉公履正。是用进贰中台之柄。坐论西省之谟。超陟文阶。增陪井赋。以昭注倚。以厚宠光。于戏。惟圣贤相遇之隆。以君臣咸德为盛。丙魏推同心而辅于政。声显汉廷。房杜持众美而效之君。望高唐室。益祗远业。克绍前休。可特授右银青光禄大夫、守尚书右仆射、兼中书侍郎、加食邑七百户、食实封三百户。 


      　　蔡京司空左仆射兼门下侍郎制大观元年正月 

      　　天子之置三公。与之论道。丞相之总百揆。维以佐王。朕亲事法宫。宅师区夏。朝废食而思务。夜振衣而虑微。顾非真儒。孰翼丕治。乃眷求于旧弼。俾还秉于洪钧。播告大廷。诞敷群听。具官蔡京。识推先觉。德懋硕肤。智造物之未形。学穷神而独至。擢自文考。爰遇泰陵。更险夷之百为。持中正之一节。逮予躬揽。冠位宰司。罄谋猷之赞襄。缉纲纪之蠹坏。佐周王之辟国。无如召公。佑商后之格天。有若伊尹。力复先烈。辅成远图。庶绩已熙。太平将洽。属缘灾而引咎。既避位以踰年。顾兹衮绣之联。殊失股肱之助。矧今符瑞荐至。讲礼乐以文颂声。贤能并兴。恢庠序而善风俗。有怀制作。多所建明。是用载登左揆之崇。兼峻东台之秩。陪敦爰赋。弥耸具瞻。斯为异恩。庸示注意。于戏。举皋陶而不仁者远。朕则克难于任人。贤周公而大治至今。尔其永休于前政。往服定命。勉成厥功。可特授依前司空、尚书左仆射、兼门下侍郎魏国公。加食邑七百户、食实封三百户、勋、封、如故。 


      　　何执中特进左仆射兼门下侍郎加恩制大观三年六月 

      　　门下。惟前代之迪官。孰先于辅相。图旧人而共政。尤属于老成。眷言心腹之臣。久贰机衡之任。肆加考慎。宜在褒延。其诞布于纶恩。以式孚于朝听。具官何执中。高明而守正。纯厚而履常。才兼文武之优。学贯天人之赜。自出陪于昌运。首被遇于先朝。为时名儒。事朕潜邸。方缵承之始。已召寘于从班。逮躬揽之初。遂擢参于近弼。谋有嘉而必告。事靡勤而弗宣。备尝夷险之更。克懋始终之固。朕念持盈者保太平之盛。敕命者谨时几之微。矧祗绍于成谟。敢怠遑于庶治。畴若予采。以共济于康功。惟选尔劳。盖莫踰于寿俊。其登庸于左揆。兼总务于东台。进序勋阶。衍封采食。并侈宠章之峻。用昭眷意之隆。于戏。罔不同心。傅说所以迪高后。咸有一德。伊尹所以格皇天。尚继美于前人。以孚休于永世。可特授特进、尚书左仆射、兼门下侍郎、加上柱国、食邑七百户、食实封三百户、勋、封、如故。 


      　　郑居中少保太宰兼门下侍郎制政和六年五月 

      　　门下。格于皇天。实系赞元之任。涣其大号。罔非同德之求。若时枢筦之臣。久郁钧衡之望。用熙帝载。俾正台司。式涓刚日之良。诞告治朝之听。特进、知枢密院事、荥阳郡开国公、食邑四千七百户、食实封四百户郑居中。高明而笃厚。直谅而纯和。识探道奥之微。谋合皇猷之蕴。驰颜闵之极挚。蚤擅儒宗。非尧舜则不陈。是为国器。粤繇简识。洊被褒扬。遍跻禁路之华。再陟本兵之峻。直道之行弗挠。辰猷之告允臧。进则尽忠。义不阿世。退而载采。言可底行。眷名实之并孚。历险夷而一节。肆念缵承之重。莫先图任之艰。有能奋庸。既灼知于弼直。爰立作相。其遂显于谟明。载崇为国之九经。以乂建邦之六典。阴阳和而万物得。燮兹一气之元。上下交而其志同。惠在四邻之睦。允迪朕志。毕协师虞。就升亚保之崇资。克伫贰公之美化。畴封井户。加食租田。并隆体貌之恩。增重股肱之寄。于戏。帝赉予弼。兹用亶于延登。民具尔瞻。益毋忘于夙夜。若古有训。无兢维人。惟说命之暨乃僚。如尹躬之佑厥后。从欲以治。罔不同心。尚克迈于远图。以对扬于休命。可特授少保、太宰、兼门下侍郎、加食邑七百户、食实封三百户、余如故。仍令所司择日备礼册命、主者施行。 


      　　刘正夫特进少宰兼中书侍郎加恩制政和六年五月 

      　　门下。灼于四方。盖本明良之会。式是百辟。莫先承弼之图。乃眷宗臣。蚤陪几务。具协民瞻之素。俾居宰揆之崇。涓选刚辰。亶孚列辟。银青光禄大夫、中书侍郎、彭城郡开国公、食邑四千七百户、食实封一千三百户刘正夫。直清而惇裕。闳博而醇深。行高儒席之珍。识探圣文之奥。迪九德之美。蔚然蓍蔡之资。挺三俊之休。允矣岩廊之望。历更中外。绰着猷为。顷入辅于文昌。旋进参于政本。夙励致君之节。动昭享上之诚。入告辰猷。其克从先王之烈。肆畴嘉绩。惟简在上帝之心。言辄契于朕谋。人莫渝于汝守。若昔交修之助。维时共政之求。将用绎于天工。知人则哲。宜使熙于帝载。秉国之钧。位班衮职之隆。名亚鼎司之重。克灼知厥若。久坚励翼之怀。率惟兹有陈。用底经纶之蕴。诞扬休命。式副佥俞。载超赐位之联。增贲奋庸之任。剖封爰赋。衍食加田。疏恩渥之便蕃。示延登之简注。于戏。爰立作相。永言考慎之艰。罔不同心。益迈谟明之协。仰惟前代。图任旧人。由成汤至于文王。若伊尹至于闳夭。时乃格天之业。具存经体之勋。尚懋远图。以期予治。可特授特进、少宰、兼中书侍郎、加食邑七百户、食实封三百户、勋、封、如故。 


      　　郑居中起复制政和七年十一月 

      　　门下。人主之职。在乎论相。允资朝夕之亲。太宰之任。专以佐王。实繄几微之重。眷予台揆。兹遘闵囏。时惟虚席之思。礼有夺情之制。亶孚命册。播告治廷。具官某。简重而裕和。高明而博达。学贯六经之奥。器涵九德之纯。劲节精忠。屹莫渝于金石。远猷先识。敏若兆于蓍龟。夙宣枢筦之劳。遂正钧衡之拜。谋入告于尔后。德乃降于国人。厥棐有恭。股肱喜而元首起。惟动丕应。阴阳和而风雨时。愿为稷契皋陶之良臣。必适尧舜文王之正道。方赖济川之助。忽缠陟屺之忧。朕惟天下之安。注意于相。门外之治。以义断恩。载稽鲁人有为之言。深嘉闵子服事之孝。晋侯始墨。岂限三年之常。房乔起官。盖难一日之去。乃趣成于窀穸。俾归辅于岩廊。式符中外之瞻。率用祖宗之典。诞惟休命。爰示至怀。于戏。扬名显亲。报乃伸于父母。适权合道。分当笃于君臣。克全爱日之诚。懋建格天之业。上以调元化而遂万物。下以莅中国而抚四夷。惟尔丕命具承。则予从欲以治。可。 


      　　余深特进少宰兼中书侍郎制政和七年十一月 

      　　门下。承天子以赞助万机。时乃代工之任。熙帝载而使宅百揆。莫先同德之求。眷我宗臣。久于政路。爰绎师虞之素。俾升宰席之崇。涓择刚辰。诞扬显册。具官某。直方而敦裕。肃乂而纯明。学参圣域之优。识达道原之大。威仪是力。凛然廊庙之材。文武兼资。允矣邦家之望。夙延登于近辅。实具绍于先猷。明哲自将。忠忱一致。载执黄扉之柄。益隆岩石之瞻。皋陶之陈帝谟。既懋弼谐之义。山甫之将王命。有嘉出纳之勤。具昭成宪之休。未究大儒之蕴。朕仰惟前代。守文为难。相我爱民。非贤罔乂。若四方之是训。则九叙之可歌。视君如腹心。矧务同于一体。用汝作舟楫。庶克迪于多盘。其进秉于国钧。仍兼厘于政本。特超赐位。并衍真租。聿彰倚注之殊。式示宠光之渥。于戏。时则有若伊尹。推斯道而觉民。王曰惟尔君陈。以嘉猷而告后。允蹈昔人之美。迄臻庶事之康。三阶平则风雨得其时。众贤和而天地为之应。亶惟乃辟是佑。则于永世有辞。 


      　　余深太宰兼门下侍郎制宣和二年正月 

      　　门下。太微者天子之庭。上相冠东藩之位。北斗者人君之象。辅星近开阳之光。仰观干纬之明。俯眷经邦之重。叙登元宰。亮翼众功。诞赐纶綍之言。孚告绅緌之听。具官某。端方而肃括。敦裕而清通。学足以探天人之原。智足以周事物之会。古训是式。卓然经世之姿。直道而行。凛若立朝之气。遍仪三省。殆阅十年。顷进秉于国钧。实参熙于帝载。惟动丕应徯志。御事厥棐有恭。辨察群材。极明王立政之助。调娱庶务。协太平守成之规。期年于兹。万方俾乂。上之则阴阳寒暑得其序。下之则纲纪法度适于中。德音不瑕。已谂姬公之美。衮职有阙。孰先山甫之图。是用简于岩瞻。授以魁柄。兼峻东台之侍。乃陪多户之封。受任既隆。仰成弥重。于戏。予欲远追二帝三王之治。尔盍自拟百揆四岳之贤。置相之良。载籍可数。若汉以萧曹为冠。丙魏乃相继有声。如唐之房杜居前。姚宋亦并称于后。顾曾何比予于是。矧时则勿有间之。勉恢大猷。追绍隆古。可。 


      　　王黼少宰加恩制宣和元年正月 

      　　北辰居所而众星拱。道盖尚于无为。明主好要而百事详。术莫先于论相。天实生于硕辅。世方赖于真儒。用询师虞。延登揆席。肆即治廷之大。亶孚诏号之严。具官王黼。直谅而粹夷。闳深而博远。学通千载。而会归于道德之奥。识造万微。而动合于理义之方。谠论明谟。允矣佐王之略。高文大册。杰然冠古之才。国之光辉。予有疏附。顷自左纲之峻。亟升右省之崇。敕天之命惟时几。益罄同寅之助。役志于享无爽侮。聿多载采之勋。岂惟众贤和而物和。兹乃百姓足而君足。三台之阶两两。畴为齐色之占。南山之石岩岩。爰属秉钧之望。惟帝赉弼。若时登庸。其遂相予。无以易汝。俾陟宰司之重。兼厘政本之繁。懋官超彝典之常。赐位躐文阶之冠。申加多邑。并衍真租。于戏。尹躬暨汤而克享天心。高宗得说而咸仰朕德。相与之妙。于今可师。矧书垂告戒之言。有嘉谋则顺于外。而史述弥缝之用。持众美以效之君。故四方其训。以无兢惟人。必三后协心。而同底于道。往资予翼。式副民瞻。可特授特进、少宰、兼中书侍郎、充神霄玉清万寿宫使、加食邑七百户、食实封三百户、勋、封、如故。 


      　　起复通奉大夫尚书左丞李邦彦除银青光禄大夫少宰兼中书侍郎神霄宫使加恩制宣和六年九月十四日 

      　　门下。太微授符列宿。次辅共三光之庭。文昌赋政四方。宰臣揆六官之务。眷予近弼。时谓真儒。履正奉公。协济休明之治。赞元经体。宜膺考慎之求。敷告朝伦。诞扬命渥。起复通议大夫、尚书左丞、神霄宫副使、陇西郡开国公、食邑二千八百户、食实封六百户李邦彦。端方而肃乂。简重而裕和。伟望杰才。夙擅缙绅之誉。博闻强识。兼通典籍之醇。登翊化钧。荐更岁律。廊庙訏谟之议。无有党偏。政机纲目之繁。备宣忠恪。嘉言底绩。膏泽在民。方国家闲暇之时。席祖考隆昌之绪。以内治则立经陈纪。以外攘则保大定功。政事集熙丰之成。疆宇复燕云之旧。惟克绍先烈。乃臻夷夏之安。而聿怀永图。尤切渊衷之念。唯志虑叶于克一。则功业底于丕平。是用延升揆路之崇。式贰西台之要。爽邦由哲。载图弼亮之勋。立政惟人。伫展经纶之蕴。陪敦真食。超进文阶。以昭体貌之隆。以厚股肱之眷。于戏。纳诲辅德。式昭傅说之钦承。以道觉民。罔俾阿衡之专美。务恢远业。以副具瞻。可银青光禄大夫、少宰、兼中书侍郎、神霄宫使、加食邑七百户、食实封三百户。 




      ●宋大诏令集卷第五十九 

      　　宰相九 

      　　进官加恩别使一 

      　　范质等进官制建隆元年二月乙亥 

      　　虞舜有纳麓之功。弗迷风雨。夏后享锡圭之瑞。乃奠山川。然后大洽讴谣。光符揖让。顾惟凉德。骤集鸿名。既用心以存公。思与物而更始。式宣景化。属在冢司。乃眷弼臣。宜畴异数。推忠协谋佐理功臣、开府仪同三司、守司徒、兼门下侍郎、同中书门下平章事、昭文馆大学士、参知枢密院事、上柱国、萧国公、食邑二千户、食实封四百户范质。镇时雅量。纬俗宏材。明去就于几先。识变通之可久。岩廊益峻。衡石无欺。十载于兹。万邦咸乂。推忠协谋佐理功臣、光禄大夫、尚书右仆射、兼门下侍郎、同中书门下平章事、监修国史、参知枢密院事、上柱国、太原郡开国公、食邑一千五百户、食实封二百户王溥。策名藩府。佐命前朝。冠颜子之四科。陈咎陶之九德。秉彝不紊。惠迪有光。寅亮之功。搢绅允瞩。推忠协谋佐理功臣、枢密使、光禄大夫、行中书侍郎、兼刑部尚书、同中书门下平章事、集贤殿大学士、上柱国、鉅鹿郡开国公、食邑二千户、食实封四百户魏仁浦。谦和有立。慎重自持。周旋三事之司。练达万机之务。言无洩露。望洽弥纶。康济之才。邦家所注。咨尔三台。弼予一人。而皆稽元象以酌群情。率具寮而遵外禅。是用进为常伯。命作司空。叙百揆以奋庸。张四维而是赖。于戏。托王公之上。既开国以承家。倚辅相之臣。斯代天而治物。各践厥位。时惟钦哉。质可依前守司徒、兼侍中。溥可守司空、兼门下侍郎、同中书门下平章事。仁浦可尚书右仆射、兼中书侍郎、同中书门下平章事、余如故。 


      　　赵普加恩制淳化元年七月 

      　　门下。咨询旧德。尊重大臣。实有国之徽章。乃为君之鉅美。朕之元老。何让古贤。适当覃庆之辰。首举畴庸之命。扬于着位。斯叶至公。具官赵普。道比皋夔。才兼伊吕。创业弼谐于先帝。守文佐佑于冲人。进则尽忠而言。退则归美于上。三登黄阁。人推燮理之功。连拥碧幢。吏服廉平之政。书诸国史。格彼上元。虽萧曹称汉室之贤。房杜济唐宗之美。校其勋德。未接声容。间以偶失宣调。遂婴微疢。虽居假告。常渴仪刑。深持知止之心。叠上陈情之表。言皆切直。意足嘉称。然而上台之位难虚。求旧之思益切。方伸毗倚。不允敷扬。因献岁之发春。属改元而建号。荣加奉邑。兼益真封。于戏。书契以还。君臣之际。上以用贤为急。故亲而信之。以保其终。下以徇节为诚。故爱而戴之。同底于道。况我兴隆之运。式繄镇静之才。更竭谋猷。毋烦训诫。可。 


      　　吕端转官制至道二年正月庚辰南郊毕 

      　　让德于天。聿举吉蠲之典。注意于相。宜推蕃庶之恩。银青光禄大夫、行尚书户部侍郎、同中书门下平章事、上柱国、东平郡开国侯吕端。岳渎粹灵。阳秋正气。自参大政。式副具瞻。接物之诚。蔑闻于澄挠。致君之节。曷有于磷缁。朕倚之为股肱。人望之为霖雨。顷以郊祀上帝。祈福天宗。琮斝具陈。梯航毕至。汝左右薄质。翊宣大猷。威仪三千。率周礼而无爽。玉帛万国。奉禹会而益恭。文物声明。震叠华裔。将顺其美。时乃之功。是宜践黄闼之崇。正夏卿之任。并增阶秩。式是宠光。勉罄嘉谟。永辅台德。可门下侍郎、兼兵部尚书、依前同平章事、余如故。 


      　　李沆迁官制咸平四年三月庚寅 

      　　东台贰职。实筦枢机。累朝近司。多所兼领。祗若彝宪。加于辅臣。褒德奖贤。于是乎在。光禄大夫、行中书侍郎、同中书门下平章事、监修国史、上柱国、陇西郡开国公李沆。纯厚方直。坚明粹和。事朕东朝。有翼成之范。秉钧黄合。仗栋干之隆。三阶以和。百揆攸叙。宜登异数。益懋显庸。可门下侍郎加食邑。 


      　　向敏中景灵宫使制大中祥符七年八月甲寅 

      　　尊祖事天。所以罄寅恭之志。尚贤崇德。所以申优异之恩。眷予荩臣。宜有嘉命。特进行中书侍郎、兼刑部尚书、同中书门下平章事、集贤殿大学士、上柱国。河内郡开国公向敏中。亮节致君。懿文经国。蔚为时栋。克焕王猷。朕仰接真仪。侧聆谆诲。开陈长发之绪。诲谕无疆之期。式建琳宫。永膺灵祲。莅兹重职。允属台臣。勉竭纯诚。以称隆渥。可特授景灵宫使、加食邑一千户、食实封四百户。 


      　　王旦进官制大中祥符九年二月戊子史成 

      　　股肱之任。与元首而同体。公衮之崇。列三阶而敷化。经邦论道。非贤罔居。畴其嘉庸。登是徽数。开府仪同三司、守司空、兼门下侍郎、同中书门下平章事、充玉清昭应宫使、昭文馆大学士、监修国史、上柱国、太原郡开国公王旦。简温方厚。惠直笃诚。懿文德以含章。矢嘉谋而迪哲。材应注意。业振代工。叔敖为心。实励愈恭之志。曹参奉法。载彰画一之谣。允矣元臣。时之厚栋。朕以祖宗盛烈。思播策书。乃择名儒。共加刊纪。统领之任。良直攸归。而能炳焕旧章。沉研秘思。言罔私于惩劝。事必鉴于婉微。逮此成篇。永彰诒法。咨尔典令。昭报茂功。进秩槐庭。增荣鼎席。衍食之邑。宠名并臻。弥宣懿猷。祗服厥命。可守司徒、依前兼门下侍郎、同中书门下平章事、加食邑一千户、食实封四百户、余如故。 


      　　向敏中进官制大中祥符九年五月庚申不拜 

      　　璇穹降鉴。飈驭格思。择胜地于神京。仰营邃馆。验灵踪于秘载。谋奠真居。嘉轮奂之维新。介福禧而尤盛。眷言总领。允属辅臣。爰因考室之初。特峻畴庸之命。开府仪同三司、行中书侍郎、兼刑部尚书、同中书门下平章事、充景灵宫使、集贤殿大学士、上柱国、河内郡开国公向敏中。纯和毓德。端厚存诚。清识迈伦。懿文经国。参万枢之密勿。克慎几微。佑百度之财成。务遵体要。顷肇基于宏构。思肃奉于晬仪。爰正使名。庶扬厥职。逮鸠工之告备。故底绩之有闻。褒劝是宜。徽章斯在。夏官之秩。名数甚优。俾膺进律之荣。益重礼神之寄。可依前行中书侍郎、兼兵部尚书、同中书门下平章事、余如故。 


      　　王旦拜太尉兼侍中制天禧元年五月戊申不拜 

      　　朕倚毗旧德。眷奖大臣。期劳逸之适中。必优崇而异等。开府仪同三司、守太保、兼门下侍郎、同中书门下平章事、充玉清昭应宫使、昭文馆大学士、监修国史、上柱国、太原郡开国公王旦。履道坦夷。秉心纯悫。雅量均于澄挠。厚德本于直方。陟于近司。寔赞元化。代天工而总众职。宰邦政而熙大猷。契偃戢之休期。翊封崇之盛典。懿文经国。硕望镇时。寒燠屡迁。声猷益茂。而累陈章奏。恳避钧衡。言念报功。所宜加礼。超进上公之重。兼升左相之荣。俾遂颐神。简其入谒。庶雍容而坐论。得亲近于老成。汉氏之尊孔光。唐室之褒杜佑。惟吾哲艾。宜厚恩勤。钦奉宠章。弥绥福履。可太尉、兼侍中、许五日一赴起居、□日入中书、或遇军国重事、不限时日、并令入预参决。余如故。 


      　　王旦加恩每三五日一起居入中书制天禧元年五月庚申 

      　　优贤加奖。从欲推仁。匪惟待中外之情。抑亦笃君臣之分。太保、兼门下侍郎、平章事王旦。执心冲粹。蹈德清方。辞体要而迈伦。学钩深而足用。自升丹地。遂贯鼎司。负钦严镇定之姿。着寅亮弼谐之绩。弥纶庶政。克致于太和。赞相鸿仪。诞昭于懿铄。一昨继陈封奏。缕述衰羸。愿罢机衡。退就班列。寻增隆于异数。复恳拜于让章。虽申敦谕之怀。莫回坚确之志。朕亦念其多疾。察彼由衷。勉徇所陈。用寖前命。止益爰田之赋。仍增真食之封。务便养颐。简其朝谒。伫臻勿药之喜。洽闻论道之言。光辅丕图。永绥多福。可依前太保、兼门下侍郎平章事、加食邑一千户、食实封六百户、每三五日一起居、三日一入中书、或遇稍安、勿拘此制、若有军国重事、不限时日、入预参决。 




      ●宋大诏令集卷第六十 

      　　宰相十 

      　　进官加恩别使二 

      　　向敏中进官制天禧元年八月壬申 

      　　上法台耀。式崇宰司。所以刑四方之风。叙百官之职。永怀眷奖。属在老成。揆兹灵辰。锡以徽数。开府仪同三司、行中书侍郎、兼吏部尚书、同中书门下平章事、充景灵宫使、集贤殿大学士、上柱国、河内郡开国公向敏中。应期良佐。命世宏材。绵历两朝。践扬二府。蕴哲明之德。式是民瞻。告良显之谋。亮于邦采。协赞斯久。燮谐实多。方切倚毗。久宜崇进。升峻资于右揆。兼荣秩于东台。监总信书。陪增多邑。冠于鼎席。咨乃栋臣。益懋嘉庸。辅宣至化。可尚书右仆射、兼门下侍郎、同中书门下平章事、监修国史、加食邑食实封如故。 


      　　丁谓进司徒兼侍中制干兴二年二月仁宗即位 

      　　门下。王者丕承宝业。总揽懿纲。必资同德之贤。式赞代工之治。眷惟元宰。早佐先朝。属缀衣之在庭。奉眇躬而纂绪。上遵于遗旨。下副于群心。克竭明诚。茂宣忠力。敢缓报功之典。聿隆加等之恩。申锡命书。告于列辟。推忠协谋佐理功臣、金紫光禄大夫、守司空、兼门下侍郎、太子少师、同中书门下平章事、充玉清昭应宫使、昭文馆大学士、监修国史、上柱国、晋国公、食邑七千七百户、食实封二千八百户丁谓。星辰异禀。公辅宏材。执德不回。蹈礼居正。精诚可以断大事。懿文可以润鸿猷。惟圣考之知臣。列台司而论道。嘉言罔伏。尽献替之宜。故事奉行。叶简易之理。矧复领师傅之重。训寡昧之姿。善诱居多。蒙益滋甚。方勉亲于庶务。宜首举于徽章。是用进地官之崇名。升左相之贵位。加其阶级。增以户封。于戏。才大者任崇。勋高者赏重。斯为彝制。允叶至公。往惟钦哉。永辅休运。可特授开府仪同三司、守司徒、兼侍中、依前充玉清昭应宫使、昭文馆大学士、监修国史、晋国公、加食邑一千户、食实封四百户、功臣、勋、封、如故。仍令所司择日备礼册命、主者施行。 


      　　冯拯司空兼侍中制同前 

      　　门下。古之绍皇图、立民极者。必有柱石之佐。以翊邦家之隆。况予冲人。夙荷丕训。自膺储两之重。即奉宾师之贤。日闻茂规。动有成范。迨兹缵服。敢忘报功。乃择刚辰。告于群辟。推忠协谋同德佐理功臣、开府仪同三司、行尚书左仆射、兼中书侍郎、太子少傅、同中书门下平章事、充景灵宫使、集贤殿大学士、上柱国、魏国公、食邑七千七百户、食实封二千八百户冯拯。道冠先觉。器涵元和。潜识究于几神。敏行臻乎律度。弼亮文考。勤劳王家。研百虑以求中。讲四维而端本。两府之剧。交修于善经。兆民所瞻。克扬于洪化。睹灵台之戢刃。从乔岫之绳金。明略有融。昌期允协。洎先帝勤思妙道。颐养大廷。乃眷眇躬。俾参庶务。实以三槐之杰。兼于六傅之崇。内则陟降延英。尽弥纶之业。外则雍容博望。极箴诲之宜。协比采寮。靖恭夙夜。辨璆琳于火烈。识松柏于岁寒。讫当仍几之辰。咸受缀衣之命。辅予翼室。袭此鸿基。昭顺变之礼容。涣维新之号令。万邦允哲。丕绩茂焉。是用俯叶佥同。博询典制。秩优平土。位进纳言。畴食赋之增封。赐铭勋之美号。聿崇廉级。上应阶符。于戏。三圣垂休。二仪储贶。编甿品物。怀禹德以寖深。列位群司。仰萧规而克一。嘉与元老。勤思永图。克宣至仁。以润天下。可特授守司空、兼侍中、依前充景灵宫使、集贤殿大学士、魏国公、加食邑一千户、食实封四百户、仍赐推忠协谋同德守正佐理功臣、散官、勋、如故、仍令所司择日备礼册命、主者施行。 


      　　冯拯加恩制十月二十七日 

      　　门下。赏功褒德。有国之大猷。送往事居。为臣之亮节。其有位隆台衮。望重搢绅。缀帷扆之訏谟。奉寝园之彝制。竭诚匪懈。率礼无违。遽上封章。愿辞大任。宜降畴庸之命。且旌崇让之风。具官冯拯。道业渊冲。性质严重。言惟有信。动不违仁。逮事先朝。荐升宰府。弥纶事典。克坚夙夜之心。亮采邦家。靡渝金石之操。洎冲人之纂绪。道末命以扬廷。中外晏然。繄乃之力。一昨因山展礼。同轨戒期。实摠使权。聿终襄事。永念匪躬之效。敢忘进律之文。美号褒功。俾增于异数。爰田食采。更益于真封。于戏。当万邦咸乂之辰。乃百度惟新之始。咨尔元老。罄其嘉猷。永辅昌期。同底于道。可特授依前守司徒、兼侍中、充玉清昭应宫使、昭文馆大学士、监修国史、魏国公、加食邑一千户、食实封四百户、仍赐推忠协谋同德守正保节佐理功臣、散官、勋、封、如故。主者施行。 


      　　杜衍加恩制庆历四年十一月南郊 

      　　门下。朕祗饬斋辂。躬款泰坛。昭事天明。交修地察。侑升二后。宾筵万灵。昭銮次于都畿。钦柴燎于霄极。越惟隽辅。相我盛容。方录解严之勤。畴先鬷假之懿。用信赏典。以告治朝。具官杜衍。清明以和。练达而敏。有罔伏之亮。奋于知思。有含章之美。发于事业。向图元祀之毖。允赖若时之庸。假节大廷。告谥慈祐。奉瑶册而虔巩。秘金镇之邃严。而又率吁逌司。奉行故典。牲牷肥腯。玉毙精纯。接神明以歆馨。塞穹壤而凝祐。遂颁大庆。胥洽众欢。永言皤发之良。钦从属车之至职劳而赏。惟敏则功。宜增号表之荣。仍崇阶等之贵。广开厥邑。优实乃租。于戏。灵眷备成。恩章差沛。所期君臣有以相戒。休恤有以无疆。熙其未明。开其未睹。俾乂予治。聿臻尔猷。可。 


      　　韩琦依前工部尚书同中书门下平章事集贤殿大学士加恩制嘉祐四年祫享 

      　　门下。春秋大事。载合食之文。建武旧仪。有亲祠之典。朕永追来孝。邈企前徽。因时物成。考古祫祭。具法物之驾。款神祖之廷。仪采焜煌。牲玉纯洁。殊方底贡。群岳入陪。诚志孚通。圣灵开飨。遹成熙事。诞赋祥厘。翼我盛容。时惟茂宰。爰畴尔赏。式告于朝。具官某。秉志忠纯。蹈道夷正。居然时杰之望。司我大政之均。有惟深之明。以通于众志。有咸德之美。以弼于朕躬。而自奉高矢谟。先庚孚号。总乃容台之议。协于斋殿之恭。率吁群工。拱侍祼献。明发不寐。朕深惕然之思。鬷假无言。尔有禺然之色。自郁酒之云盥。讫丹燎之既升。率履弗违。右飨如答。至阳显见。积晦开消。还御端门。饮至太寝。益以褒功之号。拓兹衍食之封。实赋有加。异数斯在。于戏。相予肆祀。既格于休嘉。勉尔亮工。益思于辅拂。时惟良显。往其懋哉。 


      　　韩琦授依前同中书门下平章事进封仪国公加食邑实封制宋祀嘉祐七年 

      　　门下。朕按奉高之仪。思承上帝之福。咏我将之什。知配文王之功。诹辰季秋之良。尽志孝飨之事。应一郊之定卜。躬三岁之宗祈。于时陈物采于国中。接神明于堂上。璧玉温洁。粢盛令芳。灵光烛于大廷。休气蒙于重宇。畴相丕祀。力陈远驭之图。若岁为霖。可以济天下之旱。如易占筴。可以判天下之疑。责大而智愈深。事昭而精犹勉。乃先庚之诏。靡物备而不然。虽自昔之文。或礼阔而不讲。使朕得□六天之对。款七庙之灵。辑于昭旷之仪。顾匪烈文之辅。兹庸锡之名壤。建尔上公。寖广奉田之腴。复敦真食之赋。汝为汝听。汝劳汝嘉。于戏。在福不敢康。盖天有难忱之命。于德如不及。盖民无常怀之心。虽朝廷之甚休。益君臣之相敕。宜兴盛治。允答灵歆。可。 





   宋大诏令集_4(61-100卷，缺71-93卷)   
  

     ●宋大诏令集卷第六十一 

      　　宰相十一 

      　　进官加恩别使三 

      　　韩琦受门下侍郎兼兵部尚书依前同中书门下平章事进封卫国公加食邑实封制嘉祐八年四月十二日 

      　　门下。王者绍景运之序。履皇极之尊。永惟置器之难。属在佐王之略。眷夫上宰。翼我先朝。适及委裘之辰。肆予奉瑁之始。决策宗社。贯心神明。逮躬丕务之咨。敢后元勋之奖。首敷邦涣。诞告朝伦。具官某。器博而适时。道闳而济民。禀星辰之精粹。会日月之休明。历宣外劳。更倚二柄。蹈夷险之一节。寄安危之大机。仰文考之知贤。选时髦而登用。维召公之托。尝闻顾命之言。维汉相之谋。终应大横之兆。盖怀先见者识之邃。决至虑者材之英。天扶不拔之基。神赞非常之辅。是用进文昌之卿序。正黄闼之台符。隆以封爵之文。益之户田之赋。以蕃尔数。以懋尔庸。于戏。天视靡私。居饬有邦之畏。民心曷戴。一归厥后之仁。念先猷之弗敢康。顾成业之不可恃。益经茂烈。用佐昌图。可。 


      　　曾公亮特进兼礼部尚书加恩制嘉祐八年 

      　　门下。自昔继体守文之君。承祧践祚之始。必赖辅弼。共宁邦家。况予冲人。惟德不类。仰惟托付之重。俯念奉称之难。方倚谋猷。以隆政道。推忠协谋同德佐理功臣、光禄大夫、行尚书吏部侍郎、同中书门下平章事、集贤殿大学士、上柱国、庐陵郡开国公、食邑五千一百户、食实封一千四百户曾公亮。履道冲素。秉德温恭。才适世务之周。器包王佐之略。而自辅佐先帝。干翼本朝。远图是经。大事能断。中外咸乂。社稷以安。逮于凭几之辰。矧在受遗之列。共推眇质。获纂庆基。任莫重焉。礼无违者。稽旧章之顺变。孚大号以维新。报德褒功。于是乎在。紫微右掖。贰卿居献替之崇。文昌中台。八座司出纳之命。衍加真食。增益户封。仍峻崇阶。并隆宠数。于戏。我国家四圣相继。百年于兹。恩德结于民心。声教衍乎方表。粲典章而具在。顾持守以维艰。嘉与忠贤。奉若成宪。守而勿失。永孚于休。可。 


      　　韩琦进右仆射制治平元年闰五月戊辰 

      　　无德不报者。古人之甚重。有功而赏者。当国之所先。况乎辅弼之良。尝任社稷之寄。岂无异数。于昭大猷。推忠协谋同德守正佐理功臣、开府仪同三司、行门下侍郎、兼兵部尚书、同中书门下平章事、昭文馆大学士、监修国史、兼译经润文使、上柱国、卫国公、食邑九千七百户、食实封三千四百户韩琦。天资惇惇。世济英敏。擢自先帝。付于冲人。藩邸侧微。首与建储之义。宫车出驾。复推定策之忠。寻属过哀之所伤。在于机务而咸发。乃能励一德以无懈。底庶工之允修。逮兹平康。寔用嘉叹。进升右相。兼领东台。重启多封。益陪真赋。于戏。书载伊尹。勋格于天。史称霍光。义形于主。今朕所得。宜无愧焉。可特授行尚书右仆射、兼门下侍郎、同中书门下平章事、昭文馆大学士、监修国史、兼译经润文使、卫国公、加食邑一千户、食实封四百户。 


      　　曾公亮进户部尚书制同前 

      　　在昔公旦之辅成王。子孟之立昭帝。皆承统绪之正。且无疾疚之忧。而其史册之所传。有丹青之不泯。顾予贤弼。克迪贤良。推忠协谋同德佐理功臣、特进行中书侍郎、兼礼部尚书、同中书门下平章事、集贤殿大学士、上柱国、庐陵郡开国公、食邑六千一百户、食实封一千八百户曾公亮。才猷靖深。性资端雅。能任经术。以断国论。天意与子。预定大谋。上心察臣。令受遗诏。重惟嗣位之始。加以积哀之伤。中外事为。罔或不济。惟德之报。此焉其期。是用仍西省之秘严。兼地官之长率。陪敦多邑。增衍爰田。于戏。社稷之功。与古无愧。廊庙之器。惟时所瞻。勉祗宠休。以副朕意。可特授依前行中书侍郎、兼户部尚书、门下平章事、集贤殿大学士、上柱国、加食邑一千户、食实封四百户。 


      　　韩琦受依前同中书门下平章事进封魏国公加食邑实封功臣制治平二年郊 

      　　门下。朕考成命之颂。以报天地之仁。奏兴安之歌。以咏祖考之德。维燎升而至精荐。维祼行而至孝通。顾国事之大不敢康。本神惠之至不敢爱。矧予秉德之辅。固有相祠之劳。宜蠲嘉辰。首告列位。具官某。笃亮纯正。靖庄简夷。辞气涵和。社稷之计已定。诚明孚达。阴阳之变已调。追言圣考之知。肆及冲人之造。属肇躬于元祀。实总使于先期。钟石在廷而译谐。笾簠在席而嘉洁。感灵观之右答。底熙典之备成。上功太常。既为一代之宠。析土全魏。又继前人之休。广爰田之载腴。陪真赋之载厚。蕃庸尔数。庸畅尔猷。于戏。上下合祛。日格群厘之贶。左右同体。益图永世之宁。往服茂章。聿绥纯履。可。 


      　　曾公亮除门下侍郎兼吏部尚书依前同中书门下平章事进封英国公加食邑实封功臣制治平四年 

      　　门下。大火基宋。实开五圣之符。六龙乘干。遂继中天之运。乃眷近弼。荐更三朝。元勋冠于百僚。利泽施于万世。载涓谷旦。敷告治廷。具官某。学通天地之微。谋合圣贤之举。包刚柔于九德。固夷险之一心。蚤膺皇祖之求。爰履公台之位。有皋夔之论。能变尧民于时雍。有丙魏之声。不改汉家之故事。肆我文考。遗予冲人。咨顾命之老臣。辅初政于天下。重宣至策。终仰丕成。进首中台之班。往专东省之务。既疏荣于公社。益躐数于爰田。功之所加。宠不敢后。于戏。恐德弗类。念高宗之未言。俾民不迷。系尹氏之素力。共祇天鉴。永佑邦休。可。 


      　　曾公亮进左仆射封兖国公加恩制治平四年九月壬寅 

      上天之縡。运四时不能以全功。睿主之谋。统群物不能以独化。矧予眇德之御。方揽万机之难。实仰成于辅臣。以经起于邦治。爰旌丕烈。庸告群伦。推忠协谋同德守正亮节佐理功臣、开府仪同三司、门下侍郎、兼吏部尚书、同中书门下平章事、集贤殿大学士、上柱国、英国公、食邑九千一百户、食实封三千户曾公亮。明允笃诚。温恭迪启。动合圣贤之检。言形社稷之忠。蚤遘圣期。遂宜台路。子孟之承宣帝。预定于大谋。召公之保三朝。率躬于一德。乃眷积勤之旧。未昭报礼之隆。其总揆于中台。益侈封于大国。加以爰田之类。陪之真户之输。诞惟宠章。优我茂宰。于戏。王命山甫。悉是百辟之瞻。天锡鲁侯。祚尔千龄之福。更恢远略。永弼昌图。可特授。行尚书左仆 


      射、依前兼门下侍郎、同中书门下平章事、集贤殿大学士、进封兖国公、加食邑一千户、食实封四百户。 

      　　曾公亮授依前同中书门下平章事进封鲁国公加食邑实封功臣制熙宁二年 

      　　门下。夫物生本夫天。人道始于祖。故有天下不可不严大报。为人子不可不怀孝思。朕肇禋紫坛。光荐清庙。诞举合祛之事。遹骏定配之彝。继资显相之臣。有若元勋之考。宜告烈位。以涣丕谟。具官某。躬咸德之良。履上宰之任。运理群物。人厚衣食之原。填抚四夷。时无兵革之气。乃候景初至。因丘自圜始。朕既执祼玉以见宗祖。又将涤牲币以事天地。而上下莫不有嘉德。内外莫不有欢心。高灵鉴观。休应显见。兹庸加尔以太常之功号。锡尔以东鲁之大邦。而复益以爰田。衍之真赋。并躐宠名之异。以彰贤业之隆。于戏。考越绋之文。知尊祀之不敢废。修归脤之礼。顾神惠之不敢专。往承天休。更起予治。可。 


      　　王安石进左仆射制熙宁八年六月辛亥三经义成 

      　　周公之制礼乐。位斯贵于一时。孔子之删诗书。道盖尊于万世。惟三经之甚奥。旷千载以难明。若咨宗师。爰建义训。果成编于至当。足贻惠于将来。参详窜定之劳。并霈迁官之赏。唱导主张之任。宜加异数之文。属兹良辰。告迺庶位。推忠协谋同德佐理功臣、特进、行吏部尚书、同中书门下平章事、昭文馆大学士、兼译经润文使、上柱国、太原郡开国公、食邑五千六百户、食实封一千六百户王安石。识贯古今。术该圣贤。服仁义以维其功。仗公忠而奋其节。觉斯民也。任同伊尹之心。如苍生何。居起谢安之志。入筹当世之务。辟至治于无穷。出纳圣人之书。彰微言于不朽。质旧说之难到。正先儒之未安。理既炳于丹青。义可刊于金石。览观具悉。开发洪多。是用升左揆之荣班。兼东台之要职。仍陪封邑。并示褒恩。于戏。斥乎异端。功已齐于荀孟。见于行事。名当迈于皋夔。往懋訏谟。辅成美化。可特授尚书左仆射、兼门下侍郎、同中书门下平章事、昭文馆大学士、兼译经润文使、加食邑一千户、食实封四百户。 




      ●宋大诏令集卷第六十二 

      　　宰相十二 进官加恩别使四 

      　　王圭授银青光禄大夫兼门下侍郎依前平章事监修国史制元丰三年九月 

      　　门下。朕稽若古训。肇新庶官。必也正名。率由道揆。因以制禄。庶无食浮。粤惟宰制之司。首被甄升之命。诞扬涣号。播告治朝。尚书礼部侍郎、同中书门下平章事、集贤殿大学士王圭。直恭惠和。敦大简重。富有贤业。蔚为名臣。选繇誉髦。擢秉机务。夙夜匪懈。毁誉不回。纳忠告猷。有谟明弼谐之效。揆策图事。得消萌御侮之谋。历选是从。具瞻惟允。进西台之要地。兼右相之崇资。若时茂恩。属我良弼。于戏。循明责实。庶图保乂之勋。经体赞元。允赖惠畴之辅。往践厥位。永孚于休。可特授银青光禄大夫、兼门下侍郎、依前平章事、监修国史、勋、封、食邑如故。主者施行。 


      　　王圭加恩制元丰五年两朝史成 

      　　朕诞膺骏命。恭绍庆基。永惟仁祖之享邦。暨我英皇之垂统。惟神功莫得而纪。念后嗣其何以观。寤寐兴怀。逸遗是惧。董成丕典。时倚宗工。稽订故常。峻跻位序。诞孚涣号。申告治朝。具官某。望具师瞻。寄隆邦揆。克勤小物。夙缵事为之劳。多识前言。雅长体要之事。于皇二后之美。对越百王之休。后先相望。今古绝拟。而文谟武烈。尚故牒之弗伦。义士忠臣。或幽光之未发。首咨鸿博。三属隽髦。采摭残编。网罗隐德。品章甫就。斋祓再观。旁贯异闻。固多金匮之旧。昭示来世。不愧名山之藏。上足慰往圣贻谋之心。俯以成眇躬继志之善。忠嘉所止。钦叹弗忘。肆举褒章。进崇宠秩。及贰中台之剧。肇开西土之封。并厚恩私。式殊体貌。于戏。礼称达孝。盖能述事以图终。史重良才。谓匪耀文而失实。灿然绝迹。着在新书。岂特朕获伸罔极之恩。亦惟尔与有无穷之闻。尚期交饬。勿替前修。 


      　　王圭加恩制元丰六年郊 

      　　门下。朕以方隆底定。年谷屡丰。迺承景至之辰。躬脩郊见之礼。归中坛之承宇。以逆三神之厘。启南端之特闱。大均四海之泽。眷于上宰。褒进宠章。某清明而冲醇。和裕而宏毅。岩廊敷论。赞元经体者历年。华省正名。亮采惠畴者一节。属举肇禋之典。显相鉅仪之修。乐奏而神意娭。礼行而天休至。百工莫不有嘉德。四海罔不格欢心。是用锡尔以成国之封。衍尔以上腴之赋。以图丕绩。以蕃宠名。于戏。惟神祇祖考之安。迺膺于介福。惟耳目股肱之翼。迺底于丕平。往承之休。益茂尔烈。 


      　　蔡确加恩制元丰六年郊 

      门下。朕遹追旧章。肇称吉礼。祼鬯清庙。所以仪前人之休。升禋紫坛。所以拜上帝之贶。咨访儒术。包举艺文。孝奏而精意昭。灵游而真符下。眷言右弼。宜沾徽恩。某。材敏而虑明。器博而用远。秉钧宰路。缉群物以兴和。贰令中台。帅六卿而倡治。属躬修于元祀。实显相于上仪。乐变而神光游。礼行而干端露。百辟雍肃。万方嘉娭。维介福之来同。首炳臣而加锡。陪敦多邑。申衍本封。以协荣怀。以昭励翼。于戏。专飨独美其福。岂朕之心。同寅协恭于衷。时汝之任。往承渥命。益起茂功。 


      　　左相王圭进金紫光禄大夫封岐国公制元丰八年 

      　　门下。朕乡荷燕谋。奉承大历。继犹泮涣。永惟宝器之安。宏济艰难。实赖辰猷之告。眷夫上宰。翊我宁朝。利泽昭于四方。元功冠于百辟。肆颁显册。敷告治廷。某学蹈高明之方。辞兼丽雅之训。敷文西掖。早膺文祖之知。持橐北门。浸被厚陵之遇。越事皇考。遂持政钧。士多新美之才。时无兵革之气。属绍休于皇绪。预定议于禁涂。傅说之总百官。倚之辅德。毕公之弼四世。惟以仰成。是用进以崇阶。锡以名国。陪敦多井。增衍真封。以协荣怀。以隆体貌。于戏。储思恭默。念高宗之宅忧。秉德柔嘉。赖樊侯之赋命。往承茂渥。永底丕平。 


      　　蔡确进通议大夫制元丰八年 

      门下。朕蒙休烈圣。锡羡我家。承明继成。惧未堪于多难。赞元经体。思图任于旧人。迺眷炳臣。久仪宰路。协筹谟于一德。挈法度于四方。褒序元功。赐颁显册。某。智崇而虑远。器博而用通。包深厚之训辞。蹈高明之善学。服采禁途之近。特为宣帝之知。总厥百官。进贰中台之令。间于两社。首持黄闼之均。外缉三陲。内遂百物。及处受遗之列。尤嘉定议之功。安劝庶邦。有若召公之老。可属大事。莫如周勃之忠。是用进以崇阶。陪之多井。以昭眷倚。以协荣怀。于戏。钦若圣神之谟。新美政事之序。其风采号令。足以震慑于四裔。其典章文物。足以维持于亿年。嘉与忠贤。共循大治。觊成前烈。永底丕平。 


      左相蔡确转正议大夫加恩制元丰八年十二月辛未山陵祔庙 

      　　门下。王者优礼辅相。所以念守成之难。褒赏勋劳。所以昭砺世之法。迺眷上宰。典领庶工。扈从裕陵之行。奉承清庙之祔。讫我大事。合于陟文。宜布明纶。以诏群辟。通议大夫、守尚书左仆射、兼门下侍郎、上柱国、清源郡开国公、食邑五千二百户、食实封二千二百户蔡确。方严而敦裕。敏达而粹醇。贯通万物之微。驰骋六艺之学。被遇文考。早践钧衡之崇。陪辅冲人。首闻龟鼎之托。方兹莅政之始。尤致调元之忠。倡帅百寮。嘉靖四国。适属因山典礼。同轨戒期。出总使联。协襄祀事。言念匪功之节。申颁进律之章。锡以爰田。陪之真户。以蕃异数。以图茂功。于戏。丙魏之弼汉廷。推同心而辅于政。房杜之相唐室。敛众美而效之君。往迪壮猷。用绍前烈。可正议大夫、加食邑七百户、食实封三百户。余如故。主者施行。 


      　　右相韩缜转正议大夫加恩制同上山陵祔庙毕 

      　　门下。朕钦膺骏命。获绍宝图。卜方中之陵。不敢忘凭几之训。祔顾成之庙。盖以合尚亲之文。斟酌百王之抚。昭明万世之序。迺眷近弼。兹有茂功。宜颁显册之章。播告路朝之听。通议大夫、守尚书右仆射、兼中书侍郎、上柱国、广陵郡开国公韩缜。器宇甚重。材资劭通。辅我朝猷。肖于世美。逮事文考。已冠机廷之崇。协德眇躬。预闻翼室之托。越跻揆路。益勤王家。宽裕四方。总脩众职。属以裕陵复土。祏室升神。载畴定策之忠。申锡进阶之宠。陪敦邑赋。开衍井腴。以厚龙光。以昭注倚。于戏。父子之闻国政。已绍缁衣之宜。兄弟之燮神阶。畴若棣华之盛。盖遇之厚则报必称。任之重则责益隆。往茂尔猷。用若予采。可正议大夫、加食邑七百户、食实封三百户。 


      　　文彦博加恩制元祐元年明堂 

      门下。朕仿先王之文。严宗社之制。我将我享。躬荐进于三牲。有壬有林。助缉熙于百礼。将事而干端露。荐鬯而神意娭。感格纯休。朌敷大泽。兴言耆德。宜霈徽章。某。执时机衡。翊朕祖考。留侯智勇。进为王者之师。裴度功名。颛平天下之事。威望闻于四裔。宠遇冠乎一时。属涓路寝之严。追仿合宫之祝。奉承五室。虽不陪执玉之班。总齐百官。盖有赖秉钧之老。颁敷邦涣。肆衍井腴。于戏。得万国之欢心。未足明于美宠。报四朝之全德。庶有辅于丕平。益茂壮猷。往宣至化。 


      　　吕公着加恩制元祐元年明堂 

      门下。王者制行以合礼。昭孝以驭神。圜丘之祀。则事之以天道。明堂之享。则接之以人情。天道贵质也。故配之以祖烈。人情尚文也。故侑之以祢宫。朕追宪旧章。缉熙大事。昭明寅畏而精意达。慈祥悌顺而多祜臻。申锡命书。褒进右弼。某。明国家之体。通道德之原。论议而据于经。维时儒者之望。弥缝而藏其用。有古大臣之风。顺民所祈。跻时至治。属崇严于宗祀。实董正于鉅仪。四海莫不格欢心。百工莫不有嘉德。是以锡尔以上腴之赋。衍尔以真户之封。以慰民瞻。以敷邦涣。于戏。专飨独美其福。盖汉文之所羞。同寅协恭于衷。亦舜官之所尚。往膺异数。茂辑元勋。 




      ●宋大诏令集卷第六十三 

      　　宰相十三 进官加恩别使五 

      　　吕大防加恩制元祐四年明堂 

      　　门下。昔吾祖宗革五代之遗。复三王之旧。皇祐之盛。始寓总章于外朝。元丰之隆。乃严上帝之定位。厥有成宪。敷遗后人。朕因而循之。罔有失坠。乃辛巳之吉。躬被冕服。祇率群工。礼成不违。神贶昭答。诞降多福。均被在廷。大中大夫、尚书左仆射、兼门下侍郎、上柱国、汲郡开国公、食邑二千九百户、食实封六百户吕大防。笃实而文。宽厚而栗。在英祖时。纳忠不忘。为名御史。在神考时。宣力不懈。为贤守臣。逮兹缵承。即与丞弼。既全付之钧轴。遂能任我栋梁。正颜色而诚意宣。出词气而忠邪辩。左右三载。咸乂四方。民无烦苛。羌率旧职。稼穑茂遂。神人燕安。俾我蒇事告成。旧章不坠。虽荷帝祉。时维乃功。宜因赐胙之恩。遂有进律之典。增大国邑。申衍食封。畴尔茂勋。劝我多士。于戏。公尔忘私。非独得君。亦以获佑于帝。宽而有制。非独善始。亦以克要厥终。及兹休成。同底至道。可特授依前大中大夫、守尚书左仆射、兼门下侍郎、加食邑一千户、食实封四百户、勋、封如故。 


      　　吕大防转官制元祐三年三月丙子实录成 

      朕蒙先帝之休。荷神器之重。奉若彝宪。敉宁邦家。怀圣烈于无穷。托信编于不朽。曩择缙绅之士。咸施铅椠之能。领其宏纲。付在元宰。实总研覃之职。久输宿夜之勤。已奏成书。宜锡宠数。乃涓谷旦。敷告治廷。大中大夫、尚书左仆射、兼门下侍郎吕大防。秉心忠醇。蹈道渊粹。以经国之用。谟谋于百度。以周物之智。缉熙于万源。礼乐中和。既洽大儒之效。词章温丽。自兼良史之才。表率群英。纂修鉅典。具写对天之伟业。载扬垂世之鸿名。坚如金石之传。炳若丹青之着。究微旨于五例。流善誉于三长。房乔上祖宗之书。固无遗美。张说典文学之任。雅同高风。是用进陟崇阶之荣。增隆封邑之赐。呜唿。行爵出禄。以敦劝于在廷。褒德显功。盖稽参于故实。膺此光渥。往其钦哉。可特授右正议大夫、依前守尚书左仆射、兼门下侍郎、加食邑七百户、食实封三百户、余如故。 


      　　左仆射吕大防进官制元祐七年六月辛酉 

      　　惟人主御民之道。宪天为公。惟大臣体国之诚。与上同德。眷时英宰。久辅本朝。用畴宣力之劳。懋服保庸之宠。乃蠲吉日。以告大廷。右正议大夫、守尚书左仆射、兼门下侍郎、上柱国、汲郡开国公、食邑四千六百户、食实封一千三百户吕大防。敦裕有容。开明无滞。行全君子之正。学造圣人之微。时起诸生之间。早推真相之器。不因人进。自结主知。出入逮乎四朝。险夷更而一节。威怀雍部。恩谕属城。召列禁林。训词得深厚之体。进专选部。铨综有澄清之风。擢登辅廷。超冠宰席。肃然方恪。耸四海之仪刑。蹈厥中庸。谐万事之纲纪。靖谋谧清。驯致安佚。廷议取平。挺至正而不挠。国钧倚重。徇大公而独持。伟望弥尊。佥言允穆。是用褒嘉成德。显侈茂功。躐进朝阶之崇。增华揆路之重。赋之多邑。衍以真封。并示恩章。亶明异数。于戏。予违汝弼。益惟尽道之心。君明臣良。终处俱贤之誉。罔怠厥志。永孚于休。可特授右光禄大夫、依前守尚书左仆射、兼门下侍郎、加食邑七百户、食实封三百户、余如故、主者施行。 


      　　章惇加恩制绍兴二年九月 

      门下。朕涓选休辰。称秩元祀。我将我享。内尽灵承之心。有壬有林。具输显助之力。眷惟一相。祇率群工。扬于大廷。申以休命。左正议大夫、守尚书左仆射、兼门下侍郎、上柱国、豫章郡开国公、食邑四千四百户、食实封一千一百户章惇。器博而用远。寔茂而声宏。尊其所闻而不疑。载之行事而可纪。佑我烈考。有社稷之茂勋。毗予冲人。以庙堂之鲠议。荐膺图任之宠。升冠弼阶之隆。民言维□。国是以定。属备成于百礼。方大赉于万邦。申衍食封。式蕃恩数。于戏。咸有一德。伊尹所以致格天之功。罔不同心。傅说所以尽康民之道。尔励朕相。予维汝嘉。用奉若于先王。终有辞于永世。可。 


      　　建西安州并诸路进筑宰执转官诏元符二年五月辛巳 

      　　脩建西安州。并诸路进筑要害城砦。经直相通。悉已工毕。经营措画。诚赖柄臣。夙夜勤劳。以辅不逮。致兹全利。永固边方。章惇可除金紫光禄大夫。曾布转三官。许将、蔡卞、黄履各转两官。 


      　　章惇金紫光禄大夫加恩制元符二年五月乙丑 

      　嗣先人。宅丕后。亶祇绍于庆基。附百姓。抚四夷。寔仰成于良弼。于赫上帝。赉予元臣。具殚夙夜之勤。其下褒嘉之典。蔽自朕志。扬于王庭。左正议大夫、守尚书左仆射、兼门下侍郎、上柱国、豫章郡开国公、食邑六千四百户、食实封一千九百户章惇。业亮天工。道熙帝载。訏谟迪哲。烈文孔昭。致远有王佐之才。任重得大臣之体。擢自文考。登翼天朝。密协赞于睿谟。寔导扬于末命。建议定策。力挫奸臣之谋。扶颠持危。终安神器之重。功烂竹帛。名光鼎彝。逮予亲政之初。首寘秉钧之任。修起法度。振张维纲。属黠羌之弗庭。资长画以驭远。内有论道经邦之寔。外有开疆复宇之休。列障相望。道路无壅。爰及叩关之请。坐臻偃革之期。畴成效于一时。进文阶于五等。爰田真食。并衍本封。出于异恩。靡有前比。于戏。克无疆惟恤。则亦无疆惟休。建无穷之基。斯有无穷之闻。共熙庶绩。式靖四方。底于丕平。昭我先烈。可特授金紫光禄大夫、依前守尚书左仆射、兼门下侍郎、加食邑七百户、食实封三百户。 


      　　左仆射章惇转特进申国公制元符三年五月二十一日戊子 

      门下。朕遭家不造。罹国大忧。念投艰于朕身。用端命于上帝。惟时元辅。祐我先王。播告治朝。诞扬休命。具官章惇。弼亮三世。劝劳百为。上以赞乎天工。下以定乎国是。庙堂鲠议。操守一心。帷幄深筹。决胜千里。当昔受遗之际。绥定我家。逮居述事之时。克笃先烈。兹继犹于泮涣。方宏济于囏难。申国异恩。锡位特进。陪敦邑采。加进国封。于戏。后德惟臣。臣良惟圣。尔其立政立事。勿用非谋非彝。尚远乃猷。克祗厥辟。则予一人以怿。惟尔永世有辞。可特授特进。依前尚书左仆射、进封申国公。 


      　　右仆射韩忠彦转右光禄大夫制元符三年九月泰陵复土 

      门下。朕嗣宅丕后。惟君万邦。赖弼直于几康。以继犹于泮涣。送终为大。获考方中之陵。宗事不忘。克祔顾成之庙。用猷告于多士。肆申命于宠章。具官某。徽柔懿和。敦大明裕。智周天下之务。学造古人之源。民言惟嘉。世济其美。自我神考。进除从班。肆予冲人。延登宰府。缉熙帝载。勤劳王家。方宏济于多艰。已克襄于大事。考循彝典。敷锡命书。增衍户封。超跻位序。以祚尔祉。以扬王休。于戏。惟尔前人。佑我烈祖。同底于道。克成厥功。其尚既于乃心。以克绥于令德。父子相继。克绍缁衣之宜。君臣同心。永补衮职之阙。往祇朕命。其远乃猷。可。 


      　　韩忠彦加恩制建中靖国元年郊祀 

      门下。朕奉先思孝。事神克艰。当一阳来复之辰。讲三岁亲祠之典。举鬯清庙。告七世以致其严。燔柴紫坛。礼昊天而尽其志。嘉与士庶。共绥福休。矧惟冢司。寔总祀事。诞扬大号。敷告外庭。具官某。德度宏深。性资醇厚。仪刑中外。静重足以镇浮。掌握枢机。谋谟足以经远。比由次辅。擢正元台。时惟先正之臣。自任天下之重。予方访落。汝则相陟降保明之休。予即清宫。汝则有肃恭显相之效。均颁灵贶。增衍食封。于戏。燕及皇天。既赖克昌之业。率时昭考。更资善继之图。尔交修予。宁烦多训。可特授依前光禄大夫、守尚书左仆射、兼门下侍郎、加食邑一千户、食实封四百户、勋、封如故。 


      　　曾布加恩制同上 

      　　门下。朕仰宪聪明。俯臻宁一。嗣先人。宅丕后。怀寅畏以保邦。有嘉德。无违心。钦馨香而祀帝。精忱昭假。贶嘏幽蒙。天隆旱麓之基。民被蓼萧之泽。相维右宰。申以徽章。具官某。寔大而声宏。气刚而识远。几深足以亮采。端悫足以秉成。体重股肱。望隆柱石。贰中台之令。四方之若否具明。矢岩廊之谟。百辟之从违是式。逮钦崇而蒇事。赖肃侃以赞仪。清庙蠲烝。祼将竭肤敏之助。紫陔陟配。显相俨雝肃之容。乐绎纯而奏和。礼严辨而致恪。天宇昭泰。神光烛临。既膺蕃羡之祥。宜懋烈文之宠。是用加田真食。拓井大封。尔陪朕祠。朕锡尔祉。于戏。丕灵承帝命。永绥泮涣之图。迪简在王庭。益大赞相之业。往钦眷赉。克绍谋彝。可特授依前左银青光禄大夫、守尚书右仆射、兼中书侍郎、加食邑一千户、食实封四百户、勋、封如故。 




      ●宋大诏令集卷第六十四 

      　　宰相十四 进官加恩别使六 

      　　蔡京进左银青光禄大夫依前左相制崇宁 

      　　门下。位官宰司。总仪刑于百弼。功昭边圉。亶镇抚于四夷。若时帷幄之谋。克复河湟之境。不有褒典。曷彰显庸。敕告治廷。诞扬休命。右光禄大夫、守尚书左仆射、兼门下侍郎、上柱国、南阳郡开国公、食邑四千一百户、食实封九百户蔡京。惇大而敏达。高明而裕和。自予亲揽于万微。乃始延登于三事。凡有所建。咸底于成。四民乐业而遂生。五纬循轨而靡忒。逮此捷奏。尤为肤功。盖彼邈川。寔我故壤。永泰拓土。亟垂希世之勋。巨奸误朝。敢行蹙国之计。列堡既弃。峙粻悉捐。民思汉而自深。地非羌之宜有。归如赴壑。先料胜于万全。易若建瓴。果收功于一举。朕以绍复为志。专在倚毗。卿于精审之才。动中机会。陟文阶之三等。示嘉绩于万方。申衍爰田。陪敦真食。并锡兹宠。用以旌贤。于戏。我武惟扬。既资于多算。西戎即叙。尚赖于壮猷。自昔君臣会遇之难。于今天人叶应之着。时哉勿失。展也大成。益迈远图。共承先志。可特授左银青光禄大夫、依前守尚书左仆射、兼门下侍郎、加食邑七百户、食实封三百户、勋、封如故。 


      　　何执中进司空制政和二年哲宗实录成 

      　　门下。朕奉循圣绪。遹骏丕图。永维四德之作求。敢替友恭之大义。勒诸信史。对扬天地之休。总其宏纲。永赖钧衡之重。奏篇来上。宠册诞敷。协以刚辰。告于列位。特进、尚书左仆射、兼门下侍郎、上柱国、南阳郡开国公、食邑四千四百户、食实封一千三百户何执中。器函敦裕。履尚粹夷。造几有成务之才。居简得镇时之望。尊德乐道。是惟旧学之臣。经体赞元。克懋交修之志。迪庶明而励翼。躬一德以周旋。穆穆迓衡。惓惓尽节。弼违献可。既勤入告之辰猷。比事属辞。备载无前之伟绩。渊然谟训。炳若丹青。岂专笔削之能。式契绍承之美。是用参稽劳烈。特峻官班。陟宏父之崇资。涣公台之备物。优加井赋。申衍真租。并示恩荣。益昭仕遇。于戏。书存二典。唐虞遂冠于百王。位正三槐。丞辅孰先于一相。往钦异渥。永格丕平。可特授司空、依前尚书左仆射、兼门下侍郎、加食邑七百户、食实封三百户、勋、封如故、仍令所司择日备礼册命。 


      　　蔡京加恩制明堂礼成 

      　　门下。朕若昔大猷。教民美报。诞举宗祈之典。燕及皇天。实惟论道之臣。式是百辟。励肃雝而显相。致福禄以来崇。宜有褒章。用畴多绩。太师、鲁国公、食邑一万四千九百户、食实封五千二百户蔡京。高明而方重。博大而宏深。协千载之亨期。维持国是。膺两朝之异眷。敷遗朕躬。讫登三事之崇。迨此十年之久。有如傅说。绍乃辟于先王。端若周公。笃前人之成烈。险夷一致而无累。酬酢万变而不穷。琴瑟载张。振和声于旧律。斧斨罔缺。发游刃于新硎。兴礼乐于百年。布胶庠乎四海。货通物阜。财足政成。爰荐集于岁祥。方灵承于祀事。济济多士。罔不祗师言。穆穆迓衡。惟助成王德。大正缉熙之典。尤殚夙夜之勤。肆申衍于食封。以共承于神惠。于戏。惟圣为能飨帝。莫重精禋。非贤罔与守邦。宜膺休享。往惟不怠。永洽丕平。 


      　　何执中进少傅改太宰兼门下侍郎加恩制 

      　　门下。五帝莫盛于尧。在则天而体道。三王莫高于禹。爰制器以告功。蕴众妙以含章。冠多祥而称瑞。朕丕膺眷祐。登济隆平。于昭锡羡之祥。翕受非常之贶。端朝凝命。既诞举于弥文。涣号畴庸。用敷宣于显册。具官何执中。才周而用博。资厚而履祥。訏谟足以经远猷。敏识足以裁庶务。感会潜藩之眷。雍容禁橐之华。坐执铨衡。着激浊扬清之美。入陪帷幄。有进思退补之忠。既选众以登庸。弥竭诚而励相。阴阳叙顺。法度修明。靡忘小物之勤。尤尽大臣之节。薰然协气。式荐降于嘉生。订是珍符。弥有资于显助。矧在表仪之地。方新训迪之原。总名实以话功。期予于治。辨公孤而序职。惟古之师。超升亚傅之崇。肇正宰司之重。爰田衍赋。真食陪封。用并侈于神休。益共厘于邦采。于戏。绍天明而即命。式克钦承。遵世德以作求。昭兹来许。尚谨时几之敕。永孚福禄之同。罔俾前人。有斯专美。可特授少傅、改太宰、兼门下侍郎、加食邑、食实封、勋、封如故。 


      　　何执中进少师依前太宰制 

      　　朕垂精励志。膺天地并贶之休。度律均钟。作君臣相悦之乐。式燕以衎。既和且平。岂惟饰喜以涤情。盖以移风而善俗。仍眷将明之助。式隆褒序之恩。爰诏大廷。诞扬显册。具官何执中。靖庄而迪哲。方重而秉彝。笃周畏之小心。韫经纶之大略。雍容道义。是惟旧学之良。密勿谋谟。蔚有嘉言之益。若股肱而成一体。若舟楫之济巨川。用底大宁。允资神告。朕稽参古训。协正新音。增征角之招。备瓠土之器。播诸远迩。革彼淫哇。庶尹允谐。万邦维庆。欲懋贤劳之绩。孰先寅亮之臣。其升冠于三孤。仍陪敦于多赋。并昭礼遇。式耸仪刑。于戏。劝以九歌。方迓太平之盛。佑于一德。尚肩勿替之诚。往绥厥猷。以对光命。可特授少师、依前太宰、兼门下侍郎、加食邑一千户、食实封三百户、勋、封如故。 


      　　何执中加恩制政和郊祀 

      　　门下。朕祇若旧章。荐称吉礼。类于上帝。于昭报本之诚。推以配天。载严尊祖之义。眷时元宰。为世真儒。寔率吁于庶工。用协成于元祀。宜颁明命。以宠殊勋。少师、太宰、兼门下侍郎、南阳郡开国公、食邑七千四百户、食实封二千二百户何执中。道直以方。器深而博。识际天人之精祲。学穷德义之渊源。陪辅潜藩。徊翔法从。刚正不挠。凛乎廊庙之才。敦大有容。浑然金玉之质。式符民望。登秉国成。朝无间言。事底咸绩。登彼二公之任。冠于三少之崇。弼予一人。宅兹百揆。逮获精禋之答。尤嘉显相之劳。归胙云初。均恩可后。是用加畀井封之实。并畴邑赋之多。以示龙光。以蕃物采。于戏。皇受其福。敢专飨于神厘。永孚于休。其共熙于帝载。往膺徽册。益茂远猷。可。 


      　　郑居中进少傅制政和八年七月西捷 

      　　天子之宰通四海。允兼治外之方。仁人之兵同一心。斯有告成之效。眷时台揆。翊我邦图。协宣庙算之良。克致师干之胜。肆颁涣册。昭答显庸。具官某。学博而行醇。智周而虑远。之才之美。有姬公望道之思。至大至刚。得孟轲养气之义。出陪熙运。越执鸿枢。屡罄谋猷之嘉。具多文武之宪。顷进持于魁柄。俾钦亮于天工。经德不回。古训是式。若金用汝砺。言每沃于朕心。作室乃肯堂。事必扬于先烈。百度攸饰。三阶以平。惟彼夏戎。自干天讨。运筹决胜。本兹帷幄之中。惇德允元。宜尔蛮夷之服。共恢远略。遂殄边虞。已申无敌之威。爰有非常之宠。贰公洪化。特升亚傅之崇。舍爵策勋。更诏多田之益。以隆体貌。以重钧衡。于戏。樊侯以明哲保身。佐宣王之常武。张仲以孝友处内。济吉甫之肤公。尚懋交修。永毗予治。可。 


      　　余深进少保制政和八年四月西捷 

      　　门下。宰相亲内而抚外。莫先驭远之图。王兵无战而有征。尤赖处中之助。粤惟次辅。参秉化工。爰兹多算之奇。遂奏肤公之敏。我有大号。播于广廷。具官某。材备而气完。德全而行饬。正色不挠。同毕公率下之风。多闻是求。协傅说师古之训。周旋三省。出纳万微。具殚夙夜之忠。每共时几之戒。逮延登于揆席。益丕享于朕心。懋亮采之诚。克笃先猷之治。广吁俊之路。久为多士之归。代工无旷于庶官。报政不踰于期月。有迪彝教。方隆德于国人。能用真儒。宜无敌于天下。曾是必亡之□。□□匪茹之诛。师克在和。莫予敢侮。谋合其适。迄用有成。式昭继伐之思。时涣策勋之渥。峻升亚保。联孤棘于外朝。申衍爰田。胙公圭于方国。褒加徽数。庸示眷怀。于戏。元老之克壮其猷。实迈南征之雅。三后之同底于道。乃宾椎髻之人。尚食明谟。以扬休命。可。 


      　　余深加恩制 

      　　王者之兵若时雨。兹大悦于民心。朝廷之相用真儒。宜无敌于天下。眷时元宰。翊我丕图。助成庙略之强。坐畅国威之远。肆颁显册。丕告群工。具官某。器博而用周。量闳而行饬。学探圣谟之渊妙。识参易系之几微。经德不回。素坚君子之守。正色率下。共推王佐之才。擢预政机。殆更岁纪。乃延登于揆路。旋进处于冢司。举万物各得其宜。无一夫不被其泽。致蛮夷之服。既闻永进而允元。处帷幄之中。兼倚运筹而决胜。属夏戎之匪茹。整王旅以徂征。弗迓克奔。兹大申于天讨。无思不服。将永靖于边虞。庙社告成。神人滋喜。虑无失策。畴先军胜之褒。明不踰勋。首作弼谐之劝。用加陪于井赋。仍衍实于圭腴。以峻岩瞻。以华衮职。于戏。昆夷惟其喙矣。既昭震叠之威。周公方且膺之。更资填抚之效。往钦时命。益罄嘉猷。可。 


      　　蔡京加恩制宣和元年冬郊 

      　　门下。圣王成民而致力于神。乃涓休于元祀。昊天其子而式序在位。用均祝于宗工。朕荐卜康年。肇称吉礼。祼将在庙。荐来笾粰米之和。褒封中坛。奉四圭邸璧之洁。粢登黛耜之躬籍。币用鞠衣之献功。大饎彻而羽鹤仪。钦柴燎而祥光烛。方庞恩之敷锡。眷元老之同寅。咨尔百执之臣。听予一人之训。太师、鲁国公蔡京。忠孚金石。智兆蓍龟。文考佑我后人。遗立政造事之杰。上帝赉予良弼。应尊主庇民之求。逢辰千一之隆。图治三五之上。经邦论道。燮元化之阴阳。开德宣符。平泰阶之风雨。礼乐明备。干坤宴安。爵齿德之达尊。谋面用而丕训。七百里国之封曲阜。勋劳已迈于姬公。二十四考之较中书。福禄将逾于郭令。兹迄成禋之盛。有严致使之勤。诏盟府以畴庸。彻辕田而加赋。式殊体貌。并厚恩私。于戏。遂物之宜而寒暑时。既授百神之职。敕天之命而股肱喜。更欣庶事之康。无兢惟人。永锡难老。可依前鲁国公、加食邑一千户、食实封四百户。 


      　　余深加恩制同上 

      　　门下。上帝储祉以庆成。兹迪先禋之典。宰相代天而理物。允资寅亮之功。朕祗绍先猷。聿修元祀。眷时上宰。实赞鉅仪。迄祲典之告虔。赖徽章而锡宠。肆扬诏綍。用亶廷绅。少保、太宰、兼门下侍郎余深。德厚而器竑。才高而识远。正色率下。浑然璞玉之纯。直道事君。凛若严霜之洁。论议早闻于宪府。夙猷弥奋于中台。勤劳百为。夷险一致。爽邦由哲。旋升机席之崇。经体赞元。遂正鼎司之重。朝夕纳诲辅德。左右厥辟宅师。御事有恭。俾予从欲。雨旸时而百谷茂。妙参燮理之图。黜陟公而庶事康。克底缉熙之绩。比祓觚坛之荐。有嘉綪佩之容。方拜胙以均禧。肆疏恩而孚涣。衍之真赋。锡以名邦。并示龙光。益蕃物采。于戏。大报天而至日。遹观厘事之成。使宅揆而惠畴。更赖硕肤之敏。尚迪有禄。永孚于休。可依前官职、进封卫国公、加食邑一千户、食实封四百户。 


      　　王黼加恩制同上 

      　　门下。迎日之至以报天。斯重齐民之荐。馂神之余而观政。用同祉禄之承。朕习用岁祥。躬承帝类。瑞穰穰而山委。昭德产之精微。月穆穆而金波。欻云阴之解驳。礼仪既备。庆赐遂行。惟英衮之协恭。实众髦之丕式。亶孚有训。钦德无哗。特进少宰、兼中书侍郎、兼充神霄玉清万寿宫使、魏郡开国公、食邑四千户、食实封一千一百户王黼。学贯道渊。识几圣蕴。备众美而不器。兼优孔氏之四科。蹈大猷而有常。并载皋陶之九德。凛若经邦之杰。协于梦帝之休。自进陟于宰司。益恢施于贤业。辅赞弥缝藏诸用。殚股肱心膂之诚。推正调娱中于和。格天地阴阳之应。万物由仪而茂遂。百寮宿道而靖恭。迄有成功。登兹毖祀。用诏租腴之益。以畴使指之庸。典册增华。眷怀罙渥。于戏。天无亲惟德是辅。聿蕃并受之厘。后克圣不命其承。永迪丕平之效。惟恭御事。以觉斯民。可特授依前官职、加食邑一千户、食实封四百户。 


      　　王黼进少傅加恩制宣和三年九月 

      　　门下。明主之论一相。恢赞元经体之谋。大臣之虑四方。茂和众安民之略。比将师律。往靖寇攘。荡平虽自于武功。镇抚实系于庙算。载念策勋之重。畴先宅揆之荣。诞告治廷。亶孚群辟。少保、太宰、兼门下侍郎、兼充神霄玉清万寿宫使、魏郡开国公、食邑五千七百户、食实封一千八百户王黼。岩瞻伟望。帝赉英资。器凝璇玉之和。识妙蓍龟之信。言成文而动成德。体君子之躬行。仁也柔而义也刚。凛古人之节守。蚤预政机之要。延登宰席之严。遂万物而顺四时。载懋格天之业。厘百工而熙庶绩。允谐亮采之谟。辨邪正于常情爽侮之初。肃纪纲于流弊丛淆之际。人识熙丰之旧。世扬文武之休。道德成乎安强。已觌灵台之偃伯。政刑脩于闲暇。岂复潢池之弄兵。夫何啸聚之徒。尚恣包藏之慝。肆遄戎乘。遐鬯皇威。虽师徒行谋。自有必擒之计。而庙堂消患。尤资常胜之图。未踰再籍之淹。果上执俘之奏。全大功而安四极。尤高奠枕之勋。褒有德以怀万邦。敢后司盟之典。升华亚傅。衍食真封。增光孤棘之联。益侈衮衣之宠。于戏。泽潞之策未定。汝惟善断于群疑。淮夷之绩既平。汝实诞昭于文德。若予硕辅。克迈前文。尚殚寅亮之思。永弼隆昌之运。可特授少傅、依前太宰、兼门下侍郎、兼充神霄玉清万寿宫使、加食邑一千户、食实封三百户。 


      　　王黼迁少师加恩制宣和四年七月哲宗实录成 

      　　门下。求多闻而建事。莫先信史之传。宅百揆以惠畴。式重宏纲之宰。仰泰陵之遗绪。开绍圣之洪模。盛德休功。亶着丕天之烈。直文核事。盖资实录之良。眷乃弼臣。总兹鉅典。成书来上。宠数惟公。少傅、太宰、兼门下侍郎、兼充神霄玉清万寿宫使、魏郡开国公、食邑六千七百户、食实封二千一百户王黼。硕大而闳深。粹明而博达。刚柔不倚。行居九德之成。才学兼全。文擅三长之誉。久陟禁林之密。峻跻宰路之严。自登冠于冢司。益兼持于国是。彝伦皇极。参裁庶绩之和。一日万几。助酌群情之当。邦畿弥固。民俗永绥。因石室之书。正台符而莅象。稽哲庙九年之恭默。初政赫新。绍宁人七闰之经营。诒谋涣备。虽裒集以周于辰纪。而改为甫阅于岁时。事别源流。允矣八书之目。世厘先后。昭哉二典之文。循雅颂之旧章。发春秋之新意。评高玉润。褒加重于衮衣。化妙洪钧。权增隆于相笔。嘉论辑之攸就。谅贯穿之惟勤。肃御便朝。躬览简编之富。秘藏宝构。永遵谟训之成。宜锡异恩。以旌殊效。叙亚师而授秩。启成国以疏封。并衍圭腴。用光礼貌。于戏。文武之政。布在方册。获观善美之规。孝弟之至。通于神明。敢怠继承之念。尚期贤佐。允迪皇猷。丕宣大业之昌。永翊无为之化。可特授少师、余如故、加食邑一千户、食实封三百户、进封崇国公。 




      ●宋大诏令集卷第六十五 

      　　宰相十五 罢免一 

      　　范质等罢相制干德二年 

      　　开物成务。既伸佐国之功。以逸代劳。宜与优贤之典。其有位参四辅。功着累朝。始终克茂于嘉猷。进退敢忘于异礼。司徒、兼侍中、昭文馆大学士范质。贞规镇俗。清德服人。司空、兼门下侍郎平章事、监修国史王溥。经纬全才。搢绅雅望。枢密使、右仆射、兼中书侍郎平章事、集贤殿大学士魏仁浦。素通儒术。兼练武经。而偕挺金石之淳诚。廓江湖之伟量。夙夜匪懈。知无不为。佐予开创之基。赖尔缉熙之绩。维位隆三事。所宜勉辅于冲人。而日有万几。安可久烦于旧德。俾令就第。用解持衡。升一品于春宫。总六卿于会府。永保崇高之秩。用光翊戴之勋。质可太子太傅。溥可太子太保。仁浦可依前守尚书左仆射。 


      　　赵普罢相授使相制开宝元年八月甲辰 

      　　代天治物。厥功既成。仗钺临戎。所委尤重。虽弼谐而是赖。且劳逸以宜均。眷惟孟津。介于河洛。索为奥壤。况乃近藩。爰命台绅。俾分阃寄。尚书左仆射、门下侍郎平章事、昭文馆大学士赵普。昔在霸府。实为元勋。治当草昧之初。首赞经纶之业。千载起兴王之运。十年居调鼎之司。帷幄伸谋。股肱宣力。燮和万汇。已施济物之功。镇抚三城。适表藩垣之实。帅坛受任。相印兼荣。永隆屏翰之权。更励始终之节。可特授检校太傅、同中书门下平章事、使持节孟州诸军事、孟州刺史、充河阳三城节度、孟怀等州观察处置管内河堤等使、仍改赐推忠佐运同德翊戴功臣。 


      　　卢多逊罢相责授兵部尚书制太平兴国七年四月戊辰 

      　　调梅作砺。中外之所瞻。加膝坠渊。古今之攸诫。矧于辅相之任。必全进退之宜。中书侍郎、兼兵部尚书、同平章事、范阳郡公卢多逊。早中科名。亟更台阁。久徊翔于近列。常际会于先朝。擢预中枢。俾参庶政。洎予临御。荐正台衡。补衮之效蔑闻。由径之踪尽露。节亏忠荩。道有依违。尚尘廊庙之荣。曷厌搢绅之议。爰推念旧。用示匿瑕。俾领夏官。以奉朝请。用全终始之分。以彰广大之恩。可责授兵部尚书。 


      　　沈伦罢相责授工部尚书制太平兴国七年四月庚辰 

      　　左仆射、兼门下侍郎平章事监脩国史沈伦。顷自诸生。幸逢兴运。亟登庙□。遂践鼎司。阀阅无闻。际会斯极。洎予临御。尤所倚毗。七年于兹。恩宠备至。所宜尽心竭虑。知无不为。使中外和平。苛慝不作。此宰相之任也。昨卢多逊包藏逆节。结构异端。岂无奸邪之谋。见于举措之际。汝则与之同列。积有日时。安然坐观。曾不先觉。稔其丑迹。上渎朝经。离我友于之亲。伤我宽仁之德。贪荣窃位。于汝安乎。虽复谢病引年。拜章上绶。傥更优其爵秩。何以肃于搢绅。非我无恩。盖全大体。六卿之任。位望特隆。深屈宪章。粗申警励。可责授工部尚书。其子都官郎中继宗。本由父荫。不宜更在朝行。可落班簿。 


      　　赵普罢相授太尉兼侍中武胜军节度使制太平兴国八年十月己酉 

      　　入总国政。实冠三司之崇。出分阃寄。聿当二老之任。所以推恩礼于辅弼。仰倚注于勋贤。斯为大猷。岂敢虚受。开府仪同三司、司徒、兼侍中、昭文馆大学士、梁国公赵普。挺钟间极。富禀诚明。草昧之初。缔创之功克着。岩廊之上。启沃之效居多。朕畴咨老成。参用旧德。再授盐梅之寄。用师药石之言。弥缝之绩既彰。调燮之勤斯着。烦我蓍艾。职兹枢衡。授以蕃宣。均其劳逸。用加掌武之秩。以增卫社之雄。大启南阳。夹辅王室。可特授太尉、兼侍中、行邓州刺史、武胜军节度使。 


      　　宋琪罢相归班制雍熙二年十二月丙辰 

      　　王者钦若大猷。允厘庶政。必稽台辅。以张化源。上所以燮和阴阳。下所以康济黎献。惟公是务。与众共之。或时望有亏。物情未允。进退之际。公议在焉。门下侍郎、兼刑部尚书、同平章事宋琪。早以时材。尝依藩邸。荐更岁月。久效官常。洎朕缵承。载怀求旧。攀附鳞翼。腾跃风云。擢于会府之中。处以公台之任。而识非广大。望□具瞻。曾无端慎之称。但有诙谐之诮。朝章政典。无所发明。百度彝伦。如何钦式。岂可以承倚毗之重。当忧责之任哉。宜以秋卿。俾还相印。退之以礼。不谓无恩。勉务钦承。自求安逸。可刑部尚书。 


      　　李昉罢相除左仆射制端拱元年二月庚子 

      　　端拱崇资。文昌右相。盖非贤而不授。谅出綍以为公。告示具僚。举兹明命。中书侍郎、兼工部尚书、同中书门下平章事李昉。岩廊旧德。文学名儒。践台阁之通班。素高问望。处钧衡之大任。久展谋猷。谦和秉君子之风。纯懿擅古人之美。今者辍从三事。总彼六卿。董齐喉舌之官。载光北斗。领袖搢绅之列。首冠南宫。用咨镇俗之清规。式表尊贤之茂典。异数适尊于表着。眷怀别视于股肱。佩服渥恩。优游名器。恭践厥位。惟往钦哉。可尚书左仆射。 


      　　赵普罢相除兼中书令河南尹制淳化元年正月戊子 

      　　带河之誓。萧相首于群臣。分陕之寄。周公冠于二老。矧乃公宣缔构。绩着岩廊。恳辞金铉之崇。愿遂安车之志。不加殊礼。曷报茂勋。开府仪同三司、守太保、兼侍中、昭文馆大学士、上柱国、许国公赵普。宇量渊深。风规震肃。翊戴先帝。实有佐命之勋。弼谐冲人。益见匪躬之节。而自再持将钺。三冠鼎司。鬷假宣猷。寅恭协德。小大之务。知无不为。夙夜之勤。寖以成疾。聿遵赐告之典。恳陈避位之言。喻之再三。终不可夺。巩洛之地。成周旧壤。王畿之广。实切于保厘。京邑之重。允瞻于表则。乃兼八柄之秩。往抚千里之邦。勉荷宠章。式资卧理。可依前守太保、兼中书令、行河南尹、兼功德使、兼西京留守。 


      　　吕蒙正罢相除吏部尚书制淳化二年九月己亥 

      　　宰相之任。所以代天工。统人物。内以平章百姓。外以镇抚四夷。华夏具瞻。安危攸系。其有訏谟献纳。蔑闻苦口之言。朋党比周。深失苍生之望。宜行策免。以肃朝经。光禄大夫、中书侍郎、兼户部尚书、同中书门下平章事、监脩国史、上柱国、东平郡公吕蒙正。擢□□平。累迁清要。骤登三事。于兹九年。所宜尽瘁公家。厉精庶政。任当补衮。而曷尝有闻。知在挈瓶。而曾无所守。但务引援于亲昵。不思澄汰于品流。窃禄偷安。莫斯为甚。匿瑕藏垢。诚合自知。傥更倚于弼谐。是自贻于蒙蔽。政之有阙。悔不可追。用全进退之宜。式表始终之分。尚居会府。俾领天官。允谓优隆。勿忘循省。可吏部尚书。 


      　　张齐贤罢相除尚书左丞制淳化四年六月丙寅 

      　　居元首者寔赖于股肱。济巨川者必资于舟楫。其有自升廊庙。载历星霜。粗彰夙夜之勤。宜全进退之礼。吏部侍郎、同平章事张齐贤。伏膺儒术。策名清涂。久参宥密之司。尝委折冲之寄。每好谈于方略。颇自许与功名。骤迁钧轴之权。寻正燮调之任。畴咨俊德。辅佐眇躬。而力不逮心。名浮于实。况多居于假告。特宜解于钧衡。俾迁左辖之崇资。勉举南宫之故事。可尚书左丞。 


      　　李昉罢相制淳化四年十月辛未 

      　　燮和阴阳。辅相天地。秉至公而贞百度。熙庶绩而刑四方。宰相之任也。苟或依违在任。启沃无闻。虽居廊庙之崇。莫着弥纶之效。宜敷朝旨。用罢鼎司。金紫光禄大夫、守尚书右仆射、兼中书侍郎、同中书门下平章事、监修国史、上柱国、陇西郡公李昉。夙仕昌辰。荐升华冠。朕嗣膺丕构。渴见老成。骤迁侍从之班。再荷盐梅之寄。所宜翊宣帝载。启迪皇猷。竭智虑以代天工。体诚明而操国柄。岁时屡换。绩用缺然。朝廷损益之彝章。社稷安危之大计。畴咨关决。属在庙堂。汝自处机衡。曾无规画。雍化原而斯久。孤物望以何深。朕纂服临民。虚心待理。傥□□要务尚委于具臣。则苍昊景灵惧贻于深谴。宜免公台之重。庶全进退之私。俾长中台。尚为优渥。可依前尚书右仆射。罢知政事。 


      　　吕蒙正罢相除右仆射制至道元年四月癸未 

      　　邦国政治。盖出于中书。朝廷纪纲。尽在于会府。矧乃端揆之任。聿居师长之崇。苟非台铉之贤。曷慰搢绅之望。光禄大夫、吏部尚书、同中书门下平章事、上柱国、东平郡公吕蒙正。挺身英器。符合昌期。自光梦卜之求。遂荷盐梅之寄。谟明匪懈。亮直不渝。爰自天官。再持政柄。洎和鼎寔。时惟老成。朕钦若丕图。建用皇极。虽弥纶大体。固未协于康哉。而励翊小心。亦备观于勤止。颇郁隆平之望。宜均劳逸之功。 


      长是金台。式兹百辟。地高务简。足以养颐。勉服宠光。往践乃位。可尚书右仆射。 

      　　张齐贤罢相归班制咸平三年十一月丙申 

      　　昨以阳律肇升。会朝展礼。笙镛备乐。冠剑在庭。不意宰司。忽亏仪范。用明常宪。诞告具寮。光禄大夫、行门下侍郎、兼兵部尚书、同中书门下平章事、上柱国、清源郡开国公张齐贤。顷忤先帝。亟居外藩。洎朕纂承。复膺委任。位崇喉舌。职在钧衡。居三事之崇。享万钟之厚。属当大礼。表率周行。而乃酣醟杯觞。欹倾冠弁。渎兹朝着。悖我盛仪。合寘典刑。用纠违慢。念久更于显用。尚曲示于宽恩。期乃省躬。知予宥过。可依前行兵部尚书归班。 


      　　向敏中罢相归班制咸平五年十月丁亥 

      　　庙堂之上。辅弼之臣。实代天工。式隆政本。苟徇私踰矩。罔上图安。其在公朝。曷副佥属。光禄大夫、尚书兵部侍郎、同中书门下平章事、集贤殿大学士、上柱国、河南郡开国公向敏中。逮事先帝。尝列中枢。洎朕纂承。遂正台宰。翼赞之功未着。廉洁之操蔑闻。喻利居多。败名无耻。始营故相之第。终兴嫠妇之词。对朕食言。为臣自昧。宜从罢免。用肃群伦。可户部尚书归班。 


      　　吕蒙正罢相除太子太师莱国公加恩制咸平六年九月甲辰 

      　　国有承弼。时惟股肱。入既赖于嘉猷。退亦全其养素。特进、守司空、兼门下侍郎、同中书门下平章事、昭文馆大学士、上柱国、东平郡开国公吕蒙正。文雅之行。簪巾所推。出入两朝。践扬三事。经百度之繁会。集九功之惟和。夙夜致勤。腠理生疾。愿辞衡石。屡削疏章。重违至怀。式降优命。可太子太师、进封莱国公、加食邑七百户、食实封三百户、改赐功臣。 


      　　寇准罢相除刑部尚书制景德三年二月戊戌 

      　　弼谐之任。体貌宜隆。其有践历台阶。贸迁岁律。弥纶事典。尽瘁夙宵。俾从进退之宜。用保初终之分。聿颁明命。诞告具僚。光禄大夫、行中书侍郎、兼工部尚书、同中书门下平章事、集贤殿大学士、上柱国、上谷郡开国公寇准。蔚有壮图。出逢昌运。器干标于国栋。符采冠于时髦。向以先帝旧臣。虚怀厚遇。擢进会府。遽列近司。左右朕躬。缉熙帝载。眷言机务。不欲重烦。解黄合之剧权。正秋卿之峻秩。荷兹宠命。式保令猷。可刑部尚书、改赐功臣。余如故。 


      　　王旦罢相拜太尉制天禧元年七月丁巳 

      　　旌贤尚德。邦国之彝章。图旧念功。臣臣之厚契。在出纶而加等。表注意以攸深。开府仪同三司、守太保、兼门下侍郎、同中书门下平章事、上柱国、太原郡开国公王旦。淳固守和。宣慈迪哲。本于冲识。经以懿文。硕德首于民彝。徽言彰乎国论。自付魁柄。冠于宰庭。着论思亮采之谋。辅端拱财成之化。得魏相总领之要。敦曹参清净之规。尽瘁所由。感疾甚笃。囊封屡上。沥恳辞荣。繇是峻以徽章。简其趋谒。虽深眷倚。弥执谦冲。遂辍茂恩。俾从素志。庶谐偃息。渐保和平。而露奏继陈。忠怀愈悫。载念万机之重务。久烦一德之元臣。特厚褒崇。用均劳逸。上公峻秩。真馆清祠。俾遂养颐。茂臻戬福。可太尉、依前充玉清昭应宫使、加食邑一千户、食实封六百户、改赐功臣。择日备礼册命。 




      ●宋大诏令集卷第六十六 

      　　宰相十六 罢免二 

      　　王钦若罢相除太子太保归班制天禧三年六月甲午 

      　　门下。承弼之臣。寄任尤重。所以运动枢机。感会于天人。镇静邦家。亲附于黎献。苟或显膺柄用。寖历岁时。宜有均劳。式昭同德。开府仪同三司、行尚书左仆射、兼中书侍郎、同中书门下平章事、充景灵宫使、上柱国、太原郡开国公王钦若。才术精敏。机虑研深。擢秀儒科。飞名俊域。早由慎柬。历践荣途。顾待非常。宠灵殊等。枢庭任职。常参帷幄之谋。台席代工。遂委燮谐之寄。载司衡轴。能率典彝。言念勤庸。俾谐优逸。命傅储禁。聿隆表仪。无忘壮猷。往践厥位。可太子太保归班。 


      　　寇准罢相太子太傅归班封莱国公制天禧四年六月丙申 

      　　王者倚注相臣。必举畴咨之命。体貌旧德。乃推优协之恩。惟望实以素隆。在眷怀而斯厚。推忠协谋同德守正佐理功臣、开府仪同三司、行尚书左仆射、兼中书侍郎、同中书门下平章事、充景灵宫使、集贤殿大学士、上柱国、上谷郡开国公、食邑一万二百户、食实封三千七百户寇准。宏材博达。敏识周通。久于践扬。茂着风采。尝内干于机密。亦出总于蕃宣。气序屡更。宠任尤重。洎再谋于揆政。实专委于国权。恪居枢会之司。益显勤劳之志。矧以诏令所出。朝廷式瞻。既久洽于和平。亦重烦于蓍艾。爰加霈渥。俾解鸿钧。升宫傅之崇资。启国封于宁宇。仍移美号。益表隆恩。于戏。辅相之宜。邦之攸赖。用舍之际。朕安敢私。往践厥官。毋忘恭顺。可特授太子太傅归班、制封莱国公、仍改赐推诚保德崇仁忠亮翊戴功臣、散官、勋如故、主者施行。 


      　　丁谓罢相授户部尚书归班制天禧四年十一月戊辰。辛巳。遣入内都知张景宗副都知邓守通传诏。送谓赴中书。依旧视事。 

      　　朕慎重名器。眷待钧衡。矧首领于谟明。固常加于体貌。黜陟之际。典章系焉。金紫光禄大夫、吏部尚书、中书门下平章事、充玉清昭应宫使、昭文馆大学士、监修国史、上柱国、济阳郡开国公丁谓。粤自儒流。夙逢嘉会。备更重职。素有能名。参宰辅之告猷。陟斋坛而授律。来朝丹陛。再列近司。亟正枢庭。遂冠台衮。朝夕纳诲。方深于倚毗。宠辱若惊。宜循于轨范。遽致周列。面兴训辞。实骇予闻。有伤国体。俾解调元之任。尚居显列之崇。汝惟钦哉。荷此申警。可户部尚书归班。 


      　　李迪罢相授户部侍郎归班制天禧四年十一月戊辰 

      　　衡轴之司。栋干攸寄。所以昕夕延见。动静咨访。苟爽民瞻。必伸朝宪。金紫光禄大夫、行吏部侍郎、兼太子少傅、同中书门下平章事、充景灵宫使、集贤殿大学士、上柱国、陇西郡开国公李迪。策名殊等。奋迹亨涂。亟擢隽于深严。极为儒之荣遇。未踰一纪。参预近廷。勤力自强。能名亦着。采其懿望。宾于东朝。载陟台阶。是司大柄。宜尊礼范。用镇时风。当旅对之扬廷。忽抗言而兴愤。骇予闻听。厥有彝章。爰罢宰司。式存宽典。尔惟循省。无益悔尤。可户部侍郎归班。 


      　　丁谓罢相谪太子太保分司西京敕干兴元年六月 

      　　上宰之司。财成于百度。大臣之举。稽正于四方。其或理道有亏。修身寡慎。比周非类。玷辱具瞻。当我至公之朝。难居鬷假之令。具官丁谓。夙承委遇。遂极显荣。而罔念图猷。密交孽寺。致山园之擅易。曾靡敷陈。形简札以潜通。备彰款昵。私营器用。窃役工徒。证左甚明。违辟斯显。宜从黜免。用肃群伦。俾降秩于春坊。仍分曹于洛邑。犹存进退之礼。且示含容之怀。噫。戚实自贻。智不虑远。未为窜谪。无忘省循。可降授金紫光禄大夫、守太子太保、分司西京。 


      　　张士逊罢相出知江宁府制天圣七年二月丙寅 

      　　入干万机。以总代天之职。出倡九牧。以宣美俗之风。维时辅弼之贤。迭为朝廷之任。其颁明制。以告治庭。推忠协谋佐理功臣、特进、行礼部尚书、同中书门下平章事、集贤殿大学士、上柱国、清河郡开国公、食邑四千三百户、食实封一千四百户张士逊。识用冲深。器怀沈远。早从朝路。既陪东学之游。肆翼天飞。遂正中阶之列。秉节在位。宣劳有年。念经邦务之烦。庸寄藩符之佚。天台之峻。司寇帅于五刑。泽国之饶。秣陵都于一会。载更显序。往布宽条。于戏。君之遇臣。要始终而尽礼。下之报上。无出处而或渝。允迪乃休。以服朕命。可特授刑部尚书、知江宁府、兼管内劝农使、改赐推诚保德翊戴功臣。 


      　　张士逊罢相刑部尚书知江宁府制与实录不同重载于此 

      　　万机之会。任切于国钧。六官之卿。秩崇于朝着。惟出处之更践。表恩礼之周隆。仍委翰垣。益彰眷遇。推忠协谋佐理功臣、特进、行礼部尚书、同中书门下平章事、集贤殿大学士、上柱国、清河郡开国公、食邑四千三百户、食实封一千四百户张士逊。中和夷粹。乐易敦方。蕴智用以惟精。蔼德名而逾劭。夙因时选。荐着官成。朕曩在藩储。宾延儒彦。振春华之望。久侍于铜楼。参昼访之谋。旋升于丹地。逮于缵嗣。弥厚宠嘉。擢从近枢。对执魁柄。聿茂虔恭之节。载申叶赞之谋。以其自列弼臣。预闻机事。便蕃左右。贸易岁时。备观陟恪之勤。式示褒优之旨。天台之峻。司寇率于五刑。泽国之饶。秣陵处乎都会。俾迁华序。往布宽条。资息偃以攸宁。赖抚绥而有谧。于戏。君臣之义。期笃于初终。台宰之司。攸深于体貌。解其重务。服在大僚。不亦美欤。无忘钦率。可特授刑部尚书、知江宁军府事、兼管内堤堰桥道劝农使、仍改赐推诚保德翊戴功臣、散官、封、勋、食实、如故。 


      　　王曾罢相知兖州制天圣七年六月甲寅 

      　　朕绍膺丕绪。临抚群元。内资辅弼之良。外倚蕃宣之重。君臣之遇。出处攸同。推忠协谋同德守正佐理功臣、开府仪同三司、行门下侍郎、兼吏部尚书、同中书门下平章事、充玉清昭应宫使、昭文馆大学士、监修国史、上柱国、太原郡开国公、食邑六千户、食实封二千三百户王曾。学洞圣机。识穷物表。早冠伦于多士。荐宣力于先朝。逮予缵承。尤所倚属。爰定谋于枚卜。遂擢寘于冢司。眷言灵宫。总在宰职。追惟文考之奉。具有列圣之祠。妖焰挻灾。一夕而既。俾纾劳于鼎路。且赋政于师垣。矧惟累牍之陈。时乃素怀之遂。于戏。事君尽礼。维旧德之靡违。观过知仁。亦至公之难废。勉膺明命。往惟钦哉。可特授依前行吏部尚书、知衮州军州事、兼管内劝农使、及管勾兖州仙源县景灵宫太极观公事、仍改赐推诚保德崇仁忠亮翊戴功臣。 


      　　吕夷简罢相授使相判澶州制明道二年四月 

      　　门下。我国家钦崇宝命。抚育绵区。必求绝俗之才。以副经邦之寄。其有久居政府。夙冠台司。着绩用以滋多。执谦冲而愈甚。俾遂蕃宣之志。用均劳逸之宜。推忠协谋同德守正佐理功臣、开府仪同三司、行门下侍郎、兼吏部尚书、同中书门下平章事、昭文馆大学士、监修国史、上柱国、东平郡开国公、食邑八千户、食实封三千三百户吕某。道本中和。行存端厚。早负弥纶之业。每彰优裕之声。尹正邦畿。继闻善治。参裨宰府。屡进忠言。逮膺命相之求。弥显致君之略。动遵旧典。静守常规。山甫保躬。不违明哲。弱翁行事。罔失便宜。岁月逾深。谋猷益着。以至刊修诏令。裁成国书。营缮宸居。弼谐缛礼。事光简策。名播华戎。何宠利之不居。惟恬和而是务。斯用升节旄于近镇。视帝傅之崇资。并增采邑之封。仍改褒功之号。俾临巨屏。用示优恩。于戏。入辅出藩。尽贤人之美事。进礼退义。协圣典之格言。服我徽章。无忘励翼。可特授检校太傅、同中书门下平章事、使持节邓州诸军事、行邓州刺史、充武胜军节度、邓州管内观察处置等使、判澶州军州事、管内河堤劝农使、加食邑一千户、食实封四百户、仍赐推诚保德崇仁忠亮翊戴功臣、散官、勋、封、如故。 


      　　张士逊罢相判河南府制明道二年十月戊午 

      　　辅相之官。盖专国政。蕃宣之寄。以牧民彝。惟逸劳之是均。岂出处之为异。推忠协谋同德佐理功臣、特进、行门下侍郎、兼兵部尚书、同中书门下平章事、昭文馆大学士、监修国史、上柱国、清河郡开国公、食邑九千二百户、食实封三千五百户张士逊。学贯通变。行笃忠沈。傅羽翼于初潜。契股肱之一德。秉节据正。允蹈忠臣之风。经事造微。能成天下之务。宠至而心益戒。望高而气愈冲。宜升揆路之华。听守留都之重。于戏。文昌百僚之长。既属于老成。洛邑四方之中。寔资于保治。往绥厥位。以服予恩。可特授尚书左仆射、判河南府、兼西京留守司、群牧劝农使、加食邑五百户、食实封二百户、仍改赐推诚保德崇仁翊戴功臣。 


      　　张士逊罢相授使相判许州制士逊以左仆射罢告射坐杨崇勋□□改命使相衔当新除左仆射乃用旧衔设 

      　　门下。上相之文。炳太微之右。诸侯之秩。分列土之封。傥全德之着称。则兼荣而咸事。畴兹硕望。诞布湛恩。告于王庭。光斯阃寄。推忠协谋同德佐理功臣、特进、行门下侍郎、兵部尚书、同中书门下平章事、昭文馆大学士、监修国史、上柱国、清河郡开国公、食邑九千二百户、食实封一千五百户张士逊。言成轨范。气禀中和。行积厚而表伦。文含英而华国。夷险一致。出入三朝。自朕主鬯之辰。资乃为宾之助。洎历枢衮。逮授麾旄。入居台阶。雅为邦柱。锡尔爵秩。车与服而以庸。冠乃崇公。名将实而相辅。总因山之卜吉。行舍爵而策勋。谦引居多。寅恭可亮。是用付之将钺。兼以鼎司。殿襄汉之巨藩。加圭辕之常赋。饰之美号。重以维师。简自朕心。协兹耆德。于戏。注安危之意者。在乎所任。被富贵之崇者。戒乎执规。况夙践于要司。今复更于剧委。往服丕训。永保令猷。可特授检校太师、同中书门下平章事、使持节襄州诸军事、行襄州刺史、充山南东道节度、襄州管内节度处置等使、判许州军州事、兼管内堤堰桥道劝农使、管勾开治沟洫河道事、加食邑一千户、食实封四百户、仍改赐推诚保德崇仁翊戴功臣、散官、勋、封、如故。主者施行。 


      　　李迪罢相进刑部尚书知亳州制景祐二年二月戊辰 

      　　朕统临寰区。审求辅相。倘式昭于物议。难久处于台司。宜告在廷。俾从罢秩。推忠协谋佐理功臣、光禄大夫、行工部尚书、同中书门下平章事、集贤殿大学士、上柱国、陇西郡开国公、食邑二千五百户、食实封二千户百户李迪。早逢昌会。式展嘉猷。尝参护于储宫。遂延登于政路。乃姻联之内。险诈相朋。靡先事而上言。颇为臣而有隐。岂可更居衮职。以肃朝章。且出守于便藩。尤加荣于宪部。仍陪多赋。以礼旧臣。于戏。其代天工。当绝近私之蔽。乃心王室。毋怀去任之嫌。往而省思。尚克祗服。可特授刑部尚书、知亳州军州事、兼管内劝农使、加食邑五百户、食实封二百户、仍改赐推忠保德翊戴功臣。 


      　　吕夷简罢相判许州制景祐四年四月甲子 

      　　持衡宰路。以裁万化之宜。授节斋坛。以总元戎之略。岂出入之有异。盖劳逸之是均。爰择刚辰。诞告列位。推忠协谋同德守正亮节佐理功臣、开府仪同三司、行尚书右仆射、兼门下侍郎、同中书门下平章事、昭文馆大学士、监修国史、上柱国、申国公、食邑一万二千户、食实封四千九百户吕夷简。黄中通理。明允笃诚。克肩一心。以广庶绩。佐时论道。十有六年。顷从价藩。还冠台席。方兹倚赖。同底治平。而岁期之间。囊封十上。愿解要剧。以图便安。宜加将钺之崇。兼视师垣之贵。褒功益赋。崇示宠休。于戏。中外迭居。莫如将相之重。终始一节。实契君臣之知。勉率训词。益宣令问。可特授检校太师、同中书门下平章事、使持节陈州诸军事、行陈州刺史、充镇安军节度、陈州管内观察处置等使、判许州、兼堤堰桥道劝农使、及开治沟洫河道事、加食邑一千户、食实封四百户、仍改赐推诚保德崇仁守正忠亮翊戴功臣。 


      　　王曾罢相授大资政判郓州制同前 

      　　朕绍膺丕构。统御庶邦。用览万几之繁。并建四辅之职。其有久任国事。屡奏囊封。宜解近司。用昭美志。推忠协谋同德守正亮节佐理翊戴功臣、开府仪同三司、行尚书右仆射、兼门下侍郎、同中书门下平章事、集贤殿大学士、上柱国、沂国公、食邑一万一千八百户、食实封四千八百户王曾。诚存方格。识蕴精微。感遇先朝。践扬膴仕。逮缵承于大绪。寻擢正于台衡。实赖嘉谋。共熙庶绩。顾闵劳于政路。宜钧逸于藩符。进长中台之班。兼荣秘殿之职。褒功易号。疏邑陪封。式是茂恩。以复优顾。于戏。仪刑百辟。协宣左右之劳。体貌大臣。务全进退之礼。往祗明命。姑徇私怀。可特授行尚书左仆射、充资政殿大学士、判郓州军州事、兼管内河堤劝农同群牧使、加食邑七百户、食实封三百户、仍赐推诚保德崇仁守正协恭忠亮翊戴功臣。 




      ●宋大诏令集卷第六十七 

      　　宰相十七 罢免三 

      　　王随罢免建节制宝元元年三月戊戌 

      　　秉钧之府。既咨上宰之谋。经武之才。亦仗元戎之略。式颁明制。诞告外廷。推忠协谋同德佐理功臣、金紫光禄大夫、门下侍郎、同中书门下平章事、昭文馆大学士、监脩国史、上柱国、琅琊郡开国公、食邑四千四百户、食实封一千户王随。器业宏深。才猷敏达。自赞襄于衮职。旋总领于星枢。简于朕怀。付以魁柄。繇厉精而宣力。久结疾以愆和。叠上奏函。恳辞政路。谦徽滋至。夷退可嘉。靡欲机务之烦。重劳耆旧之德。是用择于近屏。建以高才。兼荣台铉之司。仍视师臣之秩。于戏。辞隆释重。聊遂于素怀。味道养恬。勉绥于吉履。祗服渥命。益宣令猷。可特授太傅、同中书门下平章事、使持节曹州诸军事、曹州刺史、充彰信军节度、曹州管内处置观察等使、加食邑一千户、食实封四百户、仍改赐推诚保德崇仁翊戴功臣。 


      　　陈尧佐罢相建节判郑州制同前 

      　　亮采奋庸。方委持衡之重。避荣逊宠。宜推从欲之私。诞举徽章。孚告列位。推忠协谋佐理功臣、金紫光禄大夫、行尚书户部侍郎、同中书门下平章事、集贤殿大学士、上柱国、颕川郡开国公、食邑五千户、食实封二千户陈尧佐。冲和挺质。懿厚脩身。视履存乎时中。力学采乎古始。内外更践。滞荣相参。间自近司。出临巨屏。载图旧德。擢正中阶。协调台鼎之和。对掌神机之务。遽因灾异。继有奏陈。援汉家赐策之文。徇申伯于蕃之志。屡形诏谕。固执确衷。仍疏宠于斋坛。俾兼荣于将绂。陪京右地。姑以优。于戏。君子得进退之宜。用符于终吉。大臣无出处之间。要尽于一心。往阜吾民。实均于倚。可特授检校太傅、同中书门下平章事、持节蔡州诸军事、蔡州刺史、充淮康军节度、蔡州管内观察处置等使、判郑州军州、兼管内河堤劝农使、加食邑一千户、食实封四百户、改赐推诚保德翊戴功臣。 


      　　张士逊致仕制康定元年五月壬戌 

      　　秉钧当国。进以仪于官师。告老于朝。退以厚于风俗。去就以礼。古今所难。宜推高怀。诞布列位。推忠协谋同德守正佐理功臣、开府仪同三司、行门下侍郎、兼兵部尚书、同中书门下平章事、昭文馆大学士、监脩国史、上柱国、邓国公、食邑一万二千户、食实封五千一百户张士逊。志尚恬约。器涵冲深。逮事真朝。参辅朱邸。忠嘉一节。夙夜无渝。导命枢庭。慎翊万微之要。调元宰路。翕宣庶政之和。乃恳上于印章。愿退休于田野。载旌茂节。以傅龙光。用居师臣之班。仍恢国土之胙。岁时之会。朔望以朝。恩数便蕃。实出朕意。于戏。功成身退。盖本道家之常。宪老乞言。尚希惇史之益。往绥德履。俾介寿期。可特授太傅致仕、进封邓国公、加食邑七百户、仍改赐推诚保德崇仁忠亮守正功臣。宜朝朔望及大朝会。并缀中书门下班。 


      　　吕夷简守太尉加恩制庆历三年九月戊辰 

      　　同寅协恭。和衷则帝谋遂远。功成名遂。身退乃天道之常。眷言耆哲之臣。屡形高尚之请。特推异数。以示群伦。推诚保德宣忠亮节崇仁协恭守正翊戴功臣、开府仪同三司、监脩国史、守司徒、兼译经润文使、上柱国、许国公、食邑一万八千六百户、食实封七千三百户吕夷简。当世杰才。为国重器。逮自圣考。服在迩联。肆予冲人。延登上宰。出入中外。勤劳夙宵。间以几务之烦。寖婴疾恙之剧。恳陈封奏。愿解钧衡。拒之再三。确然不已。姑循靖退之节。以厉恬淡之风。于戏。臣享全名。得进退之道。君明大义。贵终始之恩。并保至和。以终遐寿。可特授守太尉致仕、加食邑七百户、食实封三百户、宜朝朔望及大朝会。并缀中书门下班。仍令所司择日备礼册命。 


      　　晏殊罢相工部尚书知颍州制庆历四年九月庚午 

      　　夫干台之任。鼎足承君。奋时谟明。均国休戚。朕既不敏。委政辅臣。冀成断金之情。以济涉渊之惧。苟昧兹道。畴为协恭。推忠协谋佐理功臣、开府仪同三司、行刑部尚书、同中书门下平章事、集贤殿大学士、兼枢密使、上柱国、临淄郡开国公、食邑一万五百户、食实封三千一百户晏殊。夙有雅才。被遇文考。实参储采之选。因附天鳞之华。程其器能。与我朝柄。或间守屏翰。或主领剧烦。比缘枢省之劳。遂正冢司之总。属边埸日骇。调攘烦兴。老师留屯。旰食焦虑。而罔念艰疚。颇图晏安。广营产以殖私。多役兵而规利。致乃公论。达于予闻。永惟宰辅之方。思全进退之礼。俾上机政。改秩冬官。仍委州邦。且迩京邑。于戏。承弼未验。罢免所宜。眷旧人之弗忘。匪至公之获已。当体恩遇。毋怠省循。可特授行工部尚书、知颍州军州事、管内劝农使、管勾开治河道事、散官、勋、封、食邑、食实封如故。 


      　　杜衍罢相进左丞知兖州制庆历五年正月丙戌 

      　　天子不正责之辅。三公无备惟其人。其有师表百僚。践更二府。虽夙夜之匪懈。眷春秋之已高。以至公而升。以至公而退。宜作明命。以告大庭。推忠协谋同德佐理功臣、光禄大夫、尚书吏部侍郎、同中书门下平章事、兼枢密使、集贤殿大学士、上柱国、京兆郡开国公、食邑三千八百户、食实封一千二百户杜衍。夙以盛明。历于膴仕。孤风足以镇浮俗。远识足以造机微。若时奋庸。亦既滋久。烦以蕃宣之绩。入参帷幄之畴。嘉尔奉职之勤。助予厉精之治。而自居鼎辅。靡协岩瞻。颇彰周比之风。难处咨谟之治。顾群议之莫遏。岂旧劳之敢私。文昌纲辖之资。曲阜麾持之寄。俾特膺于出守。仍改赐于褒功。当体素怀。尚祗优数。于戏。公台之位。本上代于天工。岳牧之臣。亦下及于民泽。往帅乃职。厥惟钦哉。可特授行尚书左丞、知兖州军州事、兼管内劝农使、管勾兖州仙源县景灵宫太极观公事、改赐推诚保德崇仁翊戴功臣。仍放辞谢。 


      　　章得象罢相授使相判陈州制庆历五年四月戊申 

      　　朕稽载籍之明训。见君臣之大方。进惟尽忠。既勤夙夜之力。退必由礼。将笃始终之恩。矧兹师尹之臣。久处岩廊之地。屡陈恳素。祈解钧衡。爰以刚辰。告于列位。推忠协谋同德守正亮节佐理功臣、开府仪同三司、行工部尚书、同中书门下平章事、兼枢密使、昭文馆大学士、监脩国史、兼译经润文使、上柱国、京兆郡开国公、食邑八千五百户、食实封二千八百户章得象。器怀中裕。风度外高。遍历仕涂之华。雅通治道之要。自进登于宰席。仍总决于枢庭。有经远之术可以怀异俗。有厚生之功可以阜齐民。方隆嘉靖之风。益赖耆明之德。而乃慎持谦节。确避宠名。既谅由衷之言。莫留俞往之命。俾将牙之分阃。仍相绂之仪朝。虽徇雅怀。岂忘厚遇。于戏。义形许国。固出处之一心。材足济时。自文武之兼用。勉绥贤履。茂对邦休。可特授检校太傅、同中书门下平章事、使持节陈州诸军事、行陈州刺史、充镇安军节度、陈州管内观察处置等使、判本州事、食邑一千户、食实封四百户、仍改赐推诚保德崇仁守正忠亮翊戴功臣。 


      　　贾昌朝罢相使相判大名府制庆历七年三月乙未 

      　　丞相之任。方国是毗。入以赞国之万机。出以副邦之九牧。中外更处。靡有间然。推忠协谋佐理功臣、光禄大夫、行尚书工部侍郎、同中书门下平章事、昭文馆大学士、监修国史、兼译经润文使、上柱国、常山郡开国公、食邑三千户、食实封六百户贾昌朝。敏识造机。冲器贯道。自参□于朝路。颇宣力于王家。以至讲道露门。代言西省。正尹畿甸。执法台端。绰有诤臣之风。居稔良肱之赖。乡与谋于柄府。旋进斡于斗枢。遂旌乃庸。联陟上下。夙夜一致。勤劳百为。览剡奏之累陈。嘉抗怀之莫抑。其领元帅之节。仍兼丞相之章。出殿留都。且迩还服。易上公之美号。陪旧食之真封。褒是宠光。副我眷赖。于戏。公槐鼎铉。既极岩廊之崇。齐钺路车。更分方岳之寄。恩礼之重。其有拟乎。可特授检校太傅、同中书门下平章事、使持节邓州诸军事、行邓州刺史、充武胜军节度使、邓州管内观察处置等使、判大名府、兼北京留守司事、加食邑一千户、食实封四百户、改赐推诚保德翊戴功臣。 


      　　陈执中罢相除兵部尚书知陈州制皇祐元年八月辰戌 

      　　宰物调元。久属三台之老。阜名宣化。亦系四岳之良。爰以明伦。告于列位。推忠协谋同德守正佐理功臣、光禄大夫、尚书工部侍郎、同中书门下平章事、昭文馆大学士、监修国史、兼译经润文使、上柱国、颖川郡开国公、食邑四千八百户、食实封一千四百户陈执中。方厚特立。敏强内融。谔谔昌言。率皆社稷之计。琅琅治行。遂蔼搢绅之闻。逮登秉于政几。寔罄输于忠力。向以河防溃溢。民版流移。露章上陈。恪守不易。用是躐进省坐之秩。择守辅蕃之封。顾于旧臣。岂易忘德。于戏。君臣之际。惟大义之是先。出处之间。要令名之所保。姑循素欲。其谅菲怀。可特授行兵部尚书、知陈州、仍加食邑一千户、食实封四百户、仍赐推诚保德崇仁忠亮翊戴功臣。 


      　　宋庠罢相进刑部尚书观文殿大学士知河南府加恩制皇祐三年三月庚申 

      　　君臣谋国。本同体以协心。朝廷遇贤。岂重内而轻外。虽在倚毗之重。且均劳逸之宜。推忠协谋同德佐理功臣、光禄大夫、行工部尚书、同中书门下平章事、集贤殿大学士、上柱国、广平郡开国公、食邑五千三百户、食实封一千九百户宋庠。性禀融明。行推沉厚。温如清庙之器。挺然大厦之材。达于在邦。敏而好古。而自参综大务。屡闻旨言。进领枢衡之司。旋升鼎轴之路。百度修举。三辰昭华。间延对而沥衷。累抗章而引谢。再加敦谕。固守靖夷。宜保治于洛师。主留司于言钥。仍峻中台之秩。兼荣秘殿之班。衍食褒功。允为异数。于戏。麟符分宠。一都之寄甚雄。天邑居中。四方之瞻是则。当勤恤隐。益励奋庸。可特授行刑部尚书、充观文殿大学士、知河南府、兼西京留守司事、畿内劝农使、加食邑一千户、食实封四百户、仍改赐推诚保德崇仁忠亮功臣。 


      　　文彦博罢相进吏部尚书观文殿学士知许州制皇祐三年二月庚子 

      　　尧之四岳。出总诸侯。周有三公。外倡九牧。盖咨承弼之重。以分方镇之忧。推忠协谋同德佐理功臣、光禄大夫、行礼部尚书、同中书门下平章事、昭文馆大学士、监修国史、兼译经润文使、上柱国、平阳郡开国公、食邑四千户、食实封一千二百户文彦博。气识宏深。风德高劭。才足以经世务。谟足以鬯帝猷。夙夜劳于百为。夷险蹈乎一节。荐申奏述。恳避宠荣。其听改于近司。且往临于辅郡。载嘉勤瘁。俾遂偃休。于戏。居则谐鼎味之和。行则寄国藩之宪。股肱心膂。惟体貌之所均。社稷人民。匪忠良而安属。勉祗厥服。用究乃功。可特授行吏部尚书、观文殿学士、知许州军州事、兼管内河堤桥道劝农使、仍管勾开治沟洫河道兼同群牧事、加食邑一千户、食实封四百户、仍改赐推诚保德忠亮翊戴功臣。 




      ●宋大诏令集卷第六十八 

      　　宰相十八 罢免四 

      　　庞籍罢相除依前尚书户部侍郎知郓州仍改赐推诚保德翊戴功臣散官勋封食邑食实封制皇祐五年闰七月壬申 

      　　门下。图治之世。宜本至公。预政之文。合防嫌迹。矧居四辅之首。允在百僚之先。苟罹干请之名。殊失仰成之意。兼沿章削。俾解政机。推忠协谋佐理功臣、光禄大夫、行尚书户部侍郎、同中书门下平章事、昭文馆学士、兼脩国史、兼译经润文使、上柱国、始平郡开国公、食邑五千三百户、食实封一千二百户庞籍、志度渊冲。业寓明劭。韫才谋而敏达。更事典以兼通。早冀望于本朝。荐服劳于近职。雅有风采。蔚着猷为。乃者西州用兵。延安近寇。属轻裘而谋帅。烦筹笔以制边。戎索以清。夏人来附。乃眷西顾。予嘉乃勋。始召置于枢庭。旋擢参于宰府。阃域无事。颇见于匪躬。天下既安。允膺于注意。遂正斗枢之号。遄升邦铉之名。固宜属以正方。绳于群下。而乃亲联交构。私谒彰闻。逮有司之讯词。合杜门而待罪。及行蔽断。仍失重轻。致公议之弗容。在人言之莫遏。尚矜旧德。兼览奏函。听避位于位台司。俾均劳于藩服。委东平之安辑。使乐土之康嘉。于戏。罢免之科。盖拘于典制。进退之礼。用正于臣邻。勉副宽条。弗忘成绩。可特授依前尚书户部侍郎、京东西路安抚使、知郓州、仍改赐推诚保德翊戴功臣。 


      　　梁适罢相特授依前行尚书礼部侍郎知郑州仍改赐功臣制至和元年七月戊辰 

      　　门下。禠机政之烦。均屏翰之逸。左右修辅。善陟恪之久劳。内外赐勤。在眷毗之一体。爰孚廷号。用告朝伦。推忠协谋同德佐理功臣、光禄大夫、尚书礼部侍郎、同中书门下平章事、集贤殿大学士、上柱国、安定郡开国公、食邑三千五百户、食实封一千户梁适。局致夷通。性业开爽。入我彀英之选。参于橐从之华。召自北门。侍于迩合。预赞书于明命。备进读于邱坟。嘉话纳于论思。敏用彰于强济。曏图制阃之效。擢易本兵之司。职典枢机。地亲帷幄。亟参闻于政道。遄敷燮于辰阶。出入五年。周旋二府。苛慝比作。变异重仍。积有烦言。达于予听。曾淑声之莫建。在清议之弗平。屡上封章。求还印绶。朕思全进退之体。务崇始卒之恩。参录旧勤。尚仍前秩。以春官亚旅之重。莅皇图右壤之雄。临长郑人。班录汉诏。于戏。台宰之职。任国纲维。寰辅之邦。陪京襟带。往服兹命。尚体至恩。可特授依前尚书礼部侍郎、知郑州、管内劝农使、及管勾群牧公事、提点牛羊司外群牧司、仍改赐推诚保德忠亮翊戴功臣。 


      　　陈执中罢相除使相判亳州制至和二年六月 

      　　门下。代天之任。入则宣寅亮之谟。分陕以居。出则膺藩翰之寄。矧予宿艾。久冠臣邻。宜均休逸之恩。用昭进退之遇。具官陈某。风猷端粹。材识敏明。早事先朝。实开忠益之路。属予下武。历更机近之繁。弥纶之效固多。直清之望无玷。向自上还玉节。再陟衮司。画一之规。动遵于彝宪。难进之概。居亮其素怀。矧兹年德之高。闵劳机轴之任。宜授符于斋阃。乃均宠于宰衡。近委价藩。增陪邑赋。于戏。君臣之分。固当徇于至公。中外迭居。寔同归于大任。推乃心于王室。尚俾炽于寿祺。往哉汝谐。思对休命。可检校太尉、同中书门下平章事、使持节、青州刺史、充镇海军节度、青州管内观察处置等使、判亳州军州、加食邑一千户、食实封四百户、仍赐推诚保德崇仁守正忠亮翊戴功臣。□□□ 


      　　刘沆罢相授工部尚书观文殿大学士知应天府制嘉祐元年十二月壬子 

      　　门下。罄一节以事君。中外之任无间。处大臣而有体。进退之礼必优。矧予辅弼之良。方赖股肱之寄。屡形恳避。嘉敦悫之弗移。宜峻宠章。示眷怀之特异。推忠协谋同德佐理功臣、光禄大夫、行尚书兵部侍郎、同中书门下平章事、监修国史、彭城郡开国公、食邑四千八百户、食实封一千四百户刘沆。质性刚鲠。姿材敏明。早以艺文。策隽科于异等。遂追髦彦。腾夷路以飞华。入必侍于清间。出屡更于仕任。翼翼是则。有声京邑之雄。岩岩具瞻。遂参廊庙之用。乃畴嘉绩。爰正台司。执毁誉不回之心。笃于自信。勤宿夜匪懈之志。久而益劳。□方厚于倚毗。何遽思于退让。宴见之际。有言而必诚。封章之来。虽却而复至。察其所守。盖亦重违。惟兹秘殿之严。眷乃留都之重。既增美秩。仍益真封。宠我迩臣。斯为异数。虽如尔志。尚柬予衷。于戏。秉国之钧。居则坐而论道。为时耆老。往则殿于大邦。是惟出处之荣。勉服便蕃之命。可特授行工部尚书、充观文殿大学士、知应天府、加食邑一千户、食实封四百户、改赐推诚保德崇仁忠亮功臣、散官、勋、封如故。主者施行。 


      　　文彦博罢相特授检校太尉同中书门下平章事充河阳三城节度使判河南府加恩制嘉祐三年六月丙午 

      　　门下。四辅居中。用缉熙于邦采。二伯治外。亦藩屏于王家。虽易地而略殊。在殿邦而迭重。眷言茂宰。未解冢司。有嘉靖退之风。特举褒优之典。兼徽台钺。诞告臣工。推忠协谋同德守正佐理功臣、开府仪同三司、行吏部尚书、同中书门下平章事、昭文馆大学士、兼修国史、兼译经润文使、上柱国、平阳郡开国公、食邑八千四百户、食实封二千八百户文彦博。格量冲深。体用安重。资疏通之明识。蕴强济之敏猷。卓尔伟才。本克生于王国。居然奇璞。早见器于圣朝。拔自时髦。经我世务。历树风于方面。亟闻政于宰司。属以盗发甘陵。氛生朔垒。义能首奋。师以凯还。名系民瞻。功惟朕念。爰立作相。遂正三阶之文。用乂于朝。乃总万枢之务。殆分垣翰。遄受旄旌。□幕府于常安。委节制于全雍。眷求奇弼。图任茂勋。式序上司。复光旧物。居百度将明之重。比历暄凉。在三事弼谐之先。尤彰夙夜。方笃仰成之眷。遽陈谢去之章。谕言且勤。诚意颇固。兴化致治。虽资秉质之良。均逸偃藩。亦广养恩之意。姑从所欲。仍示宠章。荣以凤池。辅之虎节。析□津之劳瑞。委宅中之符书。加衍圭田。申崇功号。悉举□□之数。诞昭懋赏之文。于戏。出处之方。并扬于休命。进止之度。有美于庶言。往惟钦哉。无忘夹辅。可特授检校太师、同中书门下平章事、持节孟州诸军事、孟州刺史、充河阳三城节度、孟州管内观察处置等使、判河南府、兼西京留守司、畿内劝农使、加食邑一千户、食实封四百户、仍赐推忠保德崇仁忠亮翊戴功臣。 


      　　韩琦罢相除陈郑两镇节度出判相州制治平四年九月辛丑 

      　　朕光宅万邦。肇新骏命。正权纲之远御。慎名器之大方。眷予宗臣。特崇异数。推忠协谋同德守正亮节佐理翊戴功臣、开府仪同三司、守司空、兼侍中、昭文馆大学士、监修国史、兼译经润文使、上柱国、魏国公、食邑一万二千七百户、食实封四千六百户韩琦。宣昭贤业。熙亮天工。光翊三朝。咸有一德。材周五则之用。体备四时之和。社稷是经。文武惟宪。在成功而弗处。实有大以能谦。荐上奏封。恳辞政柄。顾倚毗之厚。诏谕数颁。而精勤之坚。诚辞难夺。增宠上阶之峻。特开两镇之崇。蔽自朕心。事非旧典。于戏。臣行其志。兹为自得之全。君笃于恩。深惜老成之去。无安帅节之乐。犹待衮衣之还。乃情本朝。遐不谓矣。可特授守司徒、检校太师、兼侍中、持节陈州、邓州诸军事、行陈州、邓州刺史、镇安、武胜等军节度、陈州邓州管内观察处置营田等使、判相州军州事、同群牧兼管内劝农使、加食邑一千户、食实封四百户、仍改赐推诚保德崇仁守正协恭赞治亮节翊戴功臣。 


      　　富弼罢相除武宁军节度判亳州制熙宁二年十月丙申 

      　　三台处中。以裁万物之化。四岳总外。以牧黎民之蕃。如山河之经九州。如股肱之卫一体。出处之际。朕无间然。推忠协谋同德守正亮节佐理功臣、开府仪同三司、行尚书左仆射、兼门下侍郎、同中书门下平章事、昭文馆大学士、兼修国史、兼译经润文使、上柱国、郑国公、食邑一万一千户、食实封四千二百户富弼。复贯有□。蹈中弗免。学几圣而独至。识造物之未形。贵名起于三朝。盛德仪于百辟。向召从于列屏。俾进相于冢司。为日尚新。何恙靡已。未及经邦之务。遽陈避位之辞。诏虽屡而莫回。章甫却而复至。朕怃然自念。嗟莫能胜。既闵劳于政机。其听遂于私佚。建武宁之节。以殿东郊。守景亳之符。以长南社。仍位鸿钧之贵。尚优黄发之行。于戏。不处成功。专老氏荣名之畏。其旋元吉。要羲经履道之终。虽弗从于吾游。可自保于尔福。可特授检校太师、依前行尚书左仆射、同中书门下平章事、郑国公、行徐州大都督府长史、武宁军节度、徐州管内观察处置等使、判亳州、仍改赐推诚保德崇仁忠亮佐运翊戴功臣。 


      　　曾公亮罢相建节集禧观使制熙宁三年九月庚子 

      　　朕缅寻前载之文。乐见名臣之节。盖位至者予国。公有加于泽民。功成者本天。道惟在于抑己。诞扬赞册。以告治庭。推忠协谋同德守正亮节佐理翊戴功臣、开府仪同三司、行尚书左仆射、兼门下侍郎、同中书门下平章事、昭文馆大学士、监修国史、兼译经润文使、上柱国、鲁国公、食邑一万二千一百户、食实封四千二百户曾公亮。怀器适时。洁身绝类。蚤逢熙于神运。寖发蕴于贤谟。膺二后之顾言。奉冲人于大统。自初辅政。十有五年。而四夷守于封疆。百姓遂其衣食。匪图近岁。继托一诚。深据礼经之陈。欲还君务而去。虽终食而屡叹。卒高情之莫回。况留侯未衰。何遽遗于人事。且周公虽老。顾犹在于京师。其保宏父之居。兼管纳言之任。高旂鉅节。遥临践土之津。间馆珍台。独揖浮邱之袂。于戏。以退为进。践天下难俪之风。不德其功。应君子有终之吉。往祇茂宠。更穆英猷。可特授守司空、检校太师、兼侍中、使持节孟州诸军事、行孟州刺史、河阳三城节度、孟州管内观察处置河堤等使、集禧观使、仍改赐推诚保德崇仁守正协恭忠亮翊戴功臣。仍诏大敕系衔在曹佾上。出入如二府仪。五日一奉朝请。 


      　　韩绛罢相入官知邓州制熙宁四年三月丁未 

      　　门下。丞辅之任。非端良而罔居。典刑之行。虽贵近而无间。我有明命。扬于大庭。推忠协谋佐理功臣、金紫光禄大夫、行尚书吏部侍郎、同中书门下平章事、昭文馆大学士、兼译经润文使、上柱国、南阳郡开国公、食邑四千三百户、食实封一千二百户韩绛。历事三朝。浸更众职。比畴劲正之器。进服弼谐之司。属者羌渠陆梁。戎候骚动。辍自贰公之列。往定安边之图。而听用匪人。违盭初诏。统制忘状。绥怀寡谋。暴兴征师。深入荒域。卒伍骇扰。横罹转战之伤。丁黄驰驱。重疲赍粮之役。边书旁午。朝听震惊。朕以其推忠之勤。诚为尽瘁。出师之绩。亦已居多。方公论之腾喧。览奏封之引咎。其伸宪法。以解机衡。仍旧秩于天官。殿近蕃于京辅。于戏。奉使失指。虽生事之靡容。原诚无他。亦注怀之素厚。往服成命。无忘省言。可特授行尚书、依前吏部尚书、知邓州军州、兼管内劝农使、京西路安抚使、提举本路兵马巡检盗贼事、仍改赐推诚保德翊戴功臣。 




      ●宋大诏令集卷第六十九 

      　　宰相十九 罢免五 

      　　王安石罢相进吏部尚书观文殿大学士知江宁府制熙宁七年四月丙戌 

      　　门下。入则冠宰路之重。百辟之所仪刑。出则寄师垣之尊。万邦之所宪法。苟非令德。奚称异恩。粤予端揆之臣。久托机衡之任。锡之宠渥。均厥贤劳。推忠协谋同德佐理功臣、光禄大夫、行尚书礼部侍郎、同中书门下平章事、监修国史、上柱国、太原郡开国公、食邑三千一百户、食实封八百户王安石。禀明质之资。蹈柔嘉之则。学问渊博。为时儒者之宗。议论坚明。有古直臣之烈。间畴伟望。升冠近司。忧勤百为。夷险一节。方籍壮猷之助。且观盛化之流。遽上封章。愿还政事。确诚莫夺。茂典载加。正位天官之联。升华殿幄之侍。仍加赋邑。以重藩维。于戏。纳忠告猷。卿所素尚。尊德乐道。朕岂或忘。毋怠乃心。而不予辅。可特授行吏部尚书、观文殿大学士、知江宁军府事、兼管内劝农使、兼江南东路屯驻驻泊兵马钤辖、加食邑一千户、食实封四百户、改赐推诚保德崇仁翊戴功臣。 


      　　韩绛罢相进礼部尚书观文殿大学士知许州制熙宁八年八月庚戌 

      　　门下。国家登延弼疑。内以起工于庶事。分畀藩翰。外以发政于四方。闵劳申恩。倚重均体。肆敷丕号。庸谂广朝。推忠协谋同德佐理功臣、特进、行尚书吏部侍郎、同中书门下平章事、监修国史、上柱国、南阳郡开国公、食邑六千八百户、食实封二千户韩绛。躬庄厚之资。涵良悦之度。脩世美以特立。告辰猷而具臧。屡陪国均。实辅台德。向自保厘之寄。再膺翼亮之咨。高平师师。总修众职之采。公孙斤斤。参听百官之成。久宣于勤。间愬以疾。确辞几务之剧。祈即燕申之休。感于朕聪。姑徇尔欲。宜还宰韨。往建州麾。陟春官常伯之尊。兼禁殿隆儒之冠。载更功号。增衍井封。于戏。乃眷臣邻。虽尔身之在外。不忘寿耇。岂兹心之谓遐。其服宠章。以将福履。可特授行礼部尚书、充观文殿大学士、知许州军州事、兼管内劝农使、京西北路安抚使、兼提举本路兵马巡检公事、加食邑一千户、食实封四百户、仍改赐推诚保德崇仁翊戴功臣。 


      　　王安石罢相拜太傅镇南军节度同中书门下平章事判江宁府制熙宁九年九月丙午 

      　　门下。入居丞弼。用表仪于百官。出总翰藩。将师帅于九牧。地虽中外之异。体亦重轻之均。推忠协谋同德佐理功臣、特进、尚书左仆射、兼门下侍郎、同中书门下平章事、昭文馆大学士、监修国史、兼译经润文使、上柱国、太原郡开国公、食邑六千六百户、食实封二千户王安石。得古人之风。蕴真儒之学。眷方深于台辅。志弥懋于政经。挈持纲维。纠正法度。俄属伯鱼之逝。遽兴王导之悲。引疾自陈。丐闲斯确。宜仍宰路之秩。载加衮钺之荣。于戏。大官大邑以庇身。建节虽临于乡郡。嘉谋嘉猷而告后。乃心犹在于朝廷。约忠不忘。怀德甚迩。可特授检校太傅、依前尚书左仆射、同中书门下平章事、使持节都督洪州诸军事、行洪州刺史、镇南军节度、洪州管内观察处置等使、判江宁府、兼管内劝农使、充河南东路兵马钤辖、加食邑一千户、食实封四百户、改赐推诚保德崇仁翊戴功臣。 


      　　吴充罢相进吏部尚书观文殿大学士西太一宫使制元丰三年三月乙丑 

      　　进惟畴德。式图亮采之功。退则均休。盖厚优贤之礼。眷予耆哲。比爽节宣。屡抗忱词。力还几务。诞扬孚号。布告治庭。光禄大夫、行尚书工部侍郎、同中书门下平章事、监修国史、渤海郡开国公、食邑四千户、食实封一千二百户吴充。体道靖深。秉义庄直。朝之硕辅。民所具瞻。常武有经。雅重国兵之寄。远猷克济。迄成帝载之熙。庶事用康。群工作乂。兹新美于法度。方倚任于谋谟。夙夜协恭。左右尽瘁。至感晦明之疠。未臻药石之痊。祈即便安。务和摄礼。虽抚循之愈厚。顾恳款之弥坚。朕亮矜乃诚。闵劳以事。进位天官之峻。升华禁殿之严。衍食爰田。服休真馆。实蕃宠数。并示眷恩。于戏。注意有加。朕以笃股肱之义。专神自养。汝无忘金玉之恩。尚惟迪终。副乃虚伫。可特授行吏部尚书、观文殿大学士、西太一宫使、加食邑一千户、食实封四百户、仍诏大朝会缀中书门下班。依大藩例支添给。 


      　　蔡确罢相除观文殿大学士知陈州制元祐元年闰二月庚寅 

      　　门下。入则处机衡之崇。以佐万机之务。出则膺屏翰之寄。以维四国之安。粤予同德之臣。久托赞元之任。均劳申典。孚号诏廷。正议大夫、守尚书左仆射、兼门下侍郎蔡确。材猷靖深。德宇方重。躬夷险之一守。历勤劳之百为。越升从橐之班。特被先朝之遇。秉钧黄闼。贰令中台。逮冲人践极之初。膺翼室受遗之托。方倚旧德。协致丕平。屡上封章。愿还机政。诚忱甚确。镌谕莫回。宜升殿幄之严。往正师垣之重。以宣惠泽。以答贤劳。于戏。庙堂历年。素亮始终之节。股肱一体。固无内外之殊。往壮茂猷。以辅予治。可特授依前正议大夫、充观文殿大学士、知陈州。 


      　　韩缜罢相转观文殿大学士出知颕昌府制元祐元年四月戊子 

      　　元首之于股肱。始终贵乎一体。本朝之视郡国。内外均乎为民。眷吾柄臣。久执机务。属有贤劳之恳。可无体貌之优。若稽古常。昭异宠数。正议大夫、守尚书右仆射、兼中书侍郎、上柱国、广陵郡开国公、食邑四千七百户、食实封一千四百户韩缜。严庄毅重。而持之以敏识。疏通博辩。而济之以小心。出将明命于蕃宣。以绥方面。入告嘉猷于帷幄。以长中枢。简自先朝。遗予眇德。事业之会。端揆以居。左右朕躬。夙宵大政。方倚谟明之效。庶增康济之期。而至诚屡抗于封章。自讼恐妨于贤路。异乎矜功要名而去者。尤得难进易退之体焉。是用迁秩崇阶。升华禁殿。陪敦邑赋。增衍户封。而况郑璧近邦。于门故里。为国藩辅。曾是燕间之余。乃心王家。勿忘启沃之志。于戏。咸有一德。永孚于休。往其钦哉。毋斁朕命。可特授光禄大夫、充观文殿大学士、知颕昌府。 


      　　范纯仁罢相观文殿学士知颕昌府制元祐四年六月甲辰 

      　　百揆居中。所以和庶政。九牧在外。所以阜兆民。兹出入之势有殊。而始终之恩无间。式敷厥命。其告诸朝。太中大夫、守尚书右仆射、兼中书侍郎、上柱国、高平郡开国侯、食邑一千六百户、食实封五百户范纯仁。心总天常。道济民极。显致朝廷之上。并收文武之长。越进陪于万机。遂升正于三事。赵公入相。叹先父之遗忠。韦氏继侯。嗟后人之愈畏。方倚成而熙绩。遽引疾以退身。言虽重违。礼寔增厚。加殿中之近职。莅寰内之大州。斯崇宠名。益懋恩数。于戏。九德咸事。无旷官而代天工。四国于蕃。有良翰而周邦喜。位隆者报益重。志深者用弥坚。勉迪尔猷。往宣予治。可依前太中大夫、充观文殿学士、知颕昌府。□□□□ 


      　　文彦博太师加两镇致仕制元祐五年二月庚戌 

      　　门下。周公未尝之鲁。老亦居丰。留侯晚虽强飡。终不任事。盖委寄之重。初无间然。止足之风。所不敢废。惟我耆旧。历事祖宗。缵服之初。复命以位。虽师保之地。优佚不烦。而邱樊之心。朝夕以请。布告在位。俾闻高风。太师、平章军国重事、上柱国、潞国公、食邑二万八千一百户、食实封一万一千八百户文彦博。克孝而忠。允文且武。其在师旅。有方召之勋。其在朝廷。有崇璟之业。士民视其去就。边圉震其威名。时更四朝。躬蹈一节。先皇帝愍劳以事。既许其归。越予访落之年。凛有涉渊之志。起之既老。待以仰成。出入五年。终始全德。进而论道。日闻典训之言。待以折冲。卒靖边防之警。委成功而不处。指莫景以求安。勤请屡闻。诚心莫夺。顾瞻闾井。近在洛师。郭氏有永巷之严。裴公有绿野之胜。岂以簪绂之累。久致形气之劳。贵极上公。既无复加之爵。特畀二节。宜从近比之优。仍广旧封。益衍真食。殚尽人臣之宠。归从父老之游。于戏。音声不遐。尚有就问之眷。几杖以俟。复期亲祀之陪。勿以进退之殊。而废谟猷之告。式燕且誉。俾寿而康。可特授太师、开府仪同三司、河中兴元尹、充护国军山南西道节度、管内观察处置桥道等使、致仕、加食邑一千户、食实封四百户、仍令所司备礼册命。 


      　　刘挚罢相观文殿学士知郓州制祐六年十一月乙酉 

      　　用其言而显其身。所以崇君子之正直。进以礼而退以义。所以敦大臣之始终。在国体之宜然。实朕心之致慎。惟吾宰弼。荐贡囊封。根于至诚。躬乃自厚。肆孚明命。播告外庭。太中大夫、守尚书右仆射、兼中书侍郎刘挚。渊源闳博。而持之以易良。廉隅静方。而迪之以柔则。术足以熙千载之统。谋足以诏万世之微。越予求助之初。嘉乃尽规之节。众政是赖。尔猷居多。谓蕃侯无吐茹之嫌。咨之补衮。而傅说有朝夕之诲。倚以济川。方垂拱以仰成。亦康几而相敕。施德云懋。历年未期。亟辞揆叙之繁。深服谦光之益。抗章弗已。陈义甚高。易退之风。勉从厥志。是用疏秘殿之华职。付东维之鉅藩。式均贤劳。兹示体貌。于戏。民人社稷。无容中外之殊。元首股肱。固匪明良之异。若斧藻其德。毋金玉尔音。乃心王家。同底于治。可充观文殿学士、知郓州。 


      　　苏颂罢相观文殿大学士集禧观使制元祐八年三月甲申 

      　　朕登贤辅弼。所以图几康之功。均逸燕间。所以尽始终之遇。诞扬成命。敷告治庭。左光禄大夫、尚书右仆射、兼中书侍郎、上柱国、武功郡开国公、食邑三千六百户、食实封九百户苏颂。蹈德冲和。博闻通贯。乐处厚以敦薄。善援古以证今。法从宗工。儒林祭酒。践更众职。夷险一心。先朝训官。居独当于清问。迩英进读。兹有益于多闻。实应王人之求。式观贤业之效。擢从政路。进执宰衡。曾未期年。屡求归老。嘉能迁而安退。足戒得以兴廉。礼虽及于传家。忠未轻于去国。是用跻华秘殿。休养真宫。腆厥茂恩。适其高志。于戏。优游自裕。即解秉钧之劳。阙失有闻。毋忘补衮之素。勉脩兹义。允笃于衷。可特授依前左光禄大夫、观文殿大学士、集禧观使。余如故。 


      　　吕大防罢相进左光禄大夫观文殿大学士知颕昌府加恩制绍圣元年三月乙亥 

      　　登贤入辅。俨师长于天工。均逸出蕃。密股肱于王室。视内外之用虽异。要始终之遇无殊。咨尔在廷。听予施命。右光禄大夫、守尚书左仆射、兼门下侍郎、上柱国、吕大防。凝方重之质。富将明之才。修责难之恭以致君。恢包荒之度以安众。任可大乎贤人之业。期永底乎蒸民之生。夙夜百为。忧劳一致。改元而后。与政历九年之间。有国以来。首相踵三人之久。慎乃经德。抚我嘉师。兴言总览之初。实倚远猷之助。恳祈避宠。难抑能迁。是宜跻密殿隆儒之华。兼开府陪京之寄。崇阶进秩。衍食增田。膺乃茂恩。录其旧服。于戏。毋忘君忧。不同□□犬亩之人。自亮臣忠。益厉庙堂之日。惟既乃义。永增厥休。可特授左光禄大夫、充观文殿大学士、知颕昌府、加食邑七百户、食实封三百户。 


      　　范纯仁罢相右正议大夫观文殿大学士知颕昌府制绍圣元年四月 

      　　门下。谋谟庙堂。入则股肱于大政。偃息藩翰。出则师帅于一方。维时宗工。引疾辞位。均佚近辅。敷告大庭。通议大夫、守尚书左仆射、兼中书侍郎、上柱国、广平郡开国公、食邑三千七百户、食实封一千四百户范纯仁。端良禀于世资。乐易成于天性。有砥名砺行之志。有面折廷争之风。越自累朝。寖更华选。暨冲人之嗣服。适文母之仰成。咨予臣邻。付以宥密。一践枢要。再持国钧。朕恭己绍庭。向明图治。缉熙绪业。追遹先猷。方有望于弼谐。遽固辞于机务。重违尔志。姑即厥安。增视秩之荣名。进陪封之宠数。式隆体貌。何吝眷私。于戏。论道经邦。尝在倚毗之地。承流宣化。勿忘励翼之心。祗服朕言。往共尔位。可特授右正议大夫、充观文殿大学士、知颕昌府、加食邑七百户、食实封三百户、勋、封如故。主者施行。 




      ●宋大诏令集卷第七十 

      　　宰相二十 罢免六 

      　　章惇罢相责本官知越州制元符三年九月初八日辛未 

      　　门下。奉先者事忘如存。追往者送终为大。朕祗若先后。率循旧章。考卜因山之陵。夙命秉钧之使。虑愆有素。职堕弗虔。其孚大庭。以诏多士。特进、尚书左仆射章惇。早以时望。扬于庶工。出逢圣作之时。参陪国是之论。比以宰衡之任。总护容车之行。稽留半涂。暴露通夕。惟迩不任。慨然永怀。累上封章。自陈诚恳。乞还相印。出守州符。深务矜容。俯从勤请。于戏。君臣之分。体欲曲全。朝野之言。咎将谁执。往祗成命。服我宽恩。可特落尚书左仆射、依前特进、知越州、仍放谢辞。 


      　　韩忠彦罢左仆射除观文殿大学士知大名府制崇宁元年五月六日庚申 

      　　门下。入则经体赞元。允厘庶绩。出则承流宣化。以迄外庸。若时元臣。往殿近服。用猷告于多士。其孚命于大廷。具官某。躬受美材。世载令问。被遇神考。冠于仪曹。受知泰陵。长兹枢府。爰始嗣服。延登宰司。斯奉若于先王。以克绍于乃辟。然士有覆出之恶。而人无事上之忠。匪大猷之是经。谁执其咎。赖朕志之先定。不溃于成。封奏继来。人言荐至。其解钧衡之重。俾司留钥之严。仍宠其行。用加厥职。于戏。进退以礼。无用舍之殊。出处惟均。何内外之异。无替朕命。往哉惟休。可。 


      　　曾布罢右仆射除观文殿大学士知润州制闰六月壬戌 

      　　门下。审去就之分者。大臣所以尽道。优进退之礼者。人君所以劝忠。载嘉次辅之贤。申锡偃蕃之命。顾内外之或异。在体貌以惟均。诞布策书。式孚群听。具官某。器识闳博。性资聪明。早发越于猷为。久践更于事任。从容应物。有王佐之才。慷慨立朝。得仁者之勇。被遇神考。翱翔侍从之华。见知泰陵。密勿枢机之府。肆朕缵承之始。登于弼亮之司。丕扬继述之功。尤赖将明之助。遽露诚悃。祈解政机。虽眷倚之弥加。览封章之屡至。眷其有守。寔亦重违。是用峻秘殿之隆名。镇丹阳之便郡。遂其休逸。宠厥勤劳。于戏。论道经邦。居则仪刑于百辟。承流宣化。出则师帅于一方。往服渥恩。乃心王室。可。 


      　　赵挺之罢相拜金紫光禄大夫观文殿大学士中太一宫使加恩制崇宁四年二月 

      　　揆路畴庸。方懋弼谐之德。琳宫置使。用隆均逸之恩。乃眷股肱之良。宜惇体貌之厚。肆颁明命。敷告治庭。具官赵挺之。笃实冲深。刚明博达。懿文华国。早跻、禁掖之联。直道事君。浸历宪台之长。谠言屡进。正色不回。辩国是于群邪复炽之秋。诏先烈于众讪愈盈之日。虽朕志之素定。在汝言之实难。既擢预于政机。益辅成于台德。履信思顺。同寅协恭。任贤去邪。而罔有二心。兴滞起废。而克谐一德。载嘉乃绩。深简予衷。俾同秉于国钧。遂对持于政柄。式赖耆旧。永佑隆平。乃引疾以力陈。复投诚而备至。念远猷尚资于辰告。难去朝廷。而大臣不可以暑行。勉留神馆。加隆名于秘殿。增峻秩于文阶。衍邑爰田。益封真食。得推宠数。特示眷怀。于戏。恳辞机务之繁。闵劳以事。听即祠庭之佚。尚啬乃神。往服褒嘉。益绥福履。可特授金紫光禄大夫、充观文殿大学士、中太一宫使、加食邑七百户、食实封三百户、勋、封如故。 


      　　何执中罢相太傅致仕加恩制政和六年四月 

      　　进则经邦。任陟宰司之峻。退而就第。宠升帝傅之崇。保兹名节之全。寔乃初终之美。其诞扬于涣号。用褒显于宗工。具官何执中。敦重而有容。直方而不挠。蕴济务之图。而将以远识。迪匪躬之操。而持以小心。学为儒宗。达不闻于离道。材推王佐。进必务于辅忠。粤祗事于潜藩。旋登庸于揆路。宣王之倚方叔。克赖壮猷。高宗之式甘盘。亦惟旧学。时若格天之业。蔚然奠枕之勋。承弼八年。勤劳百度。比既谐于物药。方虚伫于赞元。有怀知足之规。遽起告归之志。露章数上。引谕莫回。祈尽解于政机。获永休于家食。闵劳以事。思亶乃诚。特蕃命数之隆。庸示老成之厚。咸有一德。念克底于成功。兹惟三公。用载光于得谢。拓封赋邑。加食爰畴。拥貂冠赤舄之华。从鸠杖安车之适。眷言硕望。垂训无穷。于戏。下膏泽于民。予敢忘于丕绩。告嘉谋于后。尔毋遂于遐心。祈服殊荣。永绥备福。可特授太傅致仕、依前荥国公、加食邑七百户、食实封三百户。 


      　　郑居中罢相行服制重和元年闰九月 

      　　门下。大臣为国之表。持躬惟古谊之师。圣王因人之情。立教以礼经之训。眷言宰辅。复自闵艰。外殚共政之勤。内极慕亲之念。其孚诏綍。用亶朝绅。具官某。性禀方严。器涵庄重。学术早推于禁路。机畴备罄于枢庭。式辟四方。允茂昭工之助。使宅百揆。载深亮采之图。遽兴陟屺之悲。爰执居庐之制。肆予求旧。勉尔断恩。起于苫块之中。付以钧衡之任。良非得已。今既逾年。兹屡有陈。恳祈去职。属抚盈成之运。宜惇顺睦之原。惟时股肱。实首风俗。矧君臣相与之际。当谅乃心。顾忠孝两全之难。重违所请。俾成其志。庸慰厥思。于戏。当轴处中。既克明于进退。立身行道。尚无替于显扬。往悉至怀。具钦时命。可。 


      　　蔡京守本官致仕御笔宣和二年六月二十四日 

      　　太师鲁国公蔡京。近年以来。章数十上。陈乞致仕。自夏祭礼毕。引疾告老。又复十数。亲笔批谕。谆诲再四。遣官宣押。坚卧不起。其词激切。确然不拔。可依所乞。守本官致仕。依旧神霄玉清万寿宫使。在京赐第居住。其恩礼俸给之属。及见役官吏人从等并依旧。仍朝朔望。今晚付翰林降制。只令具熟状进入。 


      　　余深罢相授镇西军节度少傅知福州制宣和二年十二月一日 

      　　门下。熙帝载而宅百揆。内严论道之崇。倡九牧以阜兆民。外倚承流之寄。顾本末之一致。期左右以同寅。眷予寿俊之良。久处政机之务。闵高年而宽委责。兹为贵老之先。钦大臣而备礼仪。式示优贤之厚。诞敷丕律。播告治庭。少傅、太宰、兼门下侍郎、兼充神霄玉清万寿宫使、卫国公、食邑一万一千八百户、食实封三千八百户余深。刚大而粹夷。高明而敏达。才周繁剧。蕴多识以济时。学妙渊源。贯群言而博古。蚤深王佐之略。众推儒术之规。扬禁近之清班。跻钧衡之要路。正色率下。谅镇服于未形。直道事君。嘉启沃而入献。载登左闼。进冠冢司。赫赫具瞻。维邦基于柱石。禺禺令望。定国是于蓍龟。三年有成。百度惟正。赖弥缝之善训。赞绍述之休功。方须帷幄之诚。遽慕林泉之适。露章踵至。沥恳殊坚。俯谆谕之甚勤。抗忱辞而益固。惟尊德乐道之义。宜罔咈乎朕怀。念难进易退之风。且重违于雅志。是用解上相之印绶。畀中权之节麾。亚傅华资。仍贵衮衣之宠。闽山奥壤。允光昼锦之荣。拓乃邑疆。衍之租食。于戏。曹参遵职。嗣兴宁一之歌。伊尹告归。远思宠利之戒。尚仰成于注意。毋专徇于遐心。繄我宗工。奚俟多训。可。 


      　　尊礼 

      　　令宰相立亲王上诏太平兴国八年十一月甲寅 

      　　并建子弟。所以蕃屏王室。申命辅相。所以羽翼公朝。藩邸之任虽崇。钧衡之寄尤重。聿分内外。须至等差。自今宰相序立。宜在亲王之上。 

      　　陈升之位文彦博下诏熙宁二年十月丙申 

      　　二府者。政事之出也。惟是一二股肱之臣。日谋谟于庙堂之上。皆朕所尊礼之。顾其势岂有重轻哉。伏观仁宗实录。天圣时。二府之相。犹以其职高下定位。则知往者不若今制之拘也。今文彦博。盖朝廷之宗臣。朕方倚以疆陲之事。虽用陈升之为宰相。其令升之仍位彦博下。以称朕遇贤之意。故兹诏示。想宜知悉。 


      　　许文彦博位陈升之下诏熙宁二年十月壬子 

      　　朕惟国朝之制。虽兵民分于二府。然其委用者。皆所为执政之臣。岂独相枢密者为使相邪。朕尝惑之。故丙申之诏。令彦博在升之之上。所以尊老成而均政体也。今彦博数言。武臣之例。非可同于亲王之班。有所未便。执谦虑损。情有莫回。予思惘然。虽拒勿得。其令中书门下如所请施行。 


      　　内降付中书省司马光许肩舆至内东门扶掖入对小殿 

      　　左仆射兼门下侍郎司马光。为足疮妨拜跪。已指挥免起居。许乘轿子至尚书省等处治事。今有札子辞免。可依前降指挥。不许辞免。乃令合门告示。许肩舆至内东门外。令男康扶掖至小殿引对。特免起居。引见前一日闻奏。 


      　　内降司马光入对小殿 

      　　三省同奉圣旨。令乘轿子至崇政殿门外。于延和殿垂帘日引对。余并依前降指挥。 

      　　赐文彦博恩礼诏元祐元年四月壬寅 

      　　朕绍宣皇绪。临御宝图。涉道未明。罔知攸济。乃眷元老。弼亮三朝。功被生民。名垂当世。天锡眉寿。既艾而昌。宜还师臣。辅我大政。已降旨授太师。平章军国重事。可一月两赴经筵。六日一入朝。因至都堂与执政议事。如遇有军国机要事。即不限时日。并令入预参决。其余公事。只委仆射以下佥书发遣。俸赐依宰臣例。 


      　　文彦博吕公着免拜诏元祐二年八月己亥 

      　　朕闻几杖以优贤。着之典礼。耋老无下拜。书于春秋。魏太傅钟繇。以足疾乘车就坐。自尔三公有疾。以为故事。而唐司徒马燧。亦以老疾自力。对于延英。诏使毋拜。今吾耆老大臣。四朝之旧。德隆而望重。任大而忧深者。惟卿与公着而已。方资其蓍龟之告。岂责以筋力之礼。今后入朝。凡有拜礼。宜并特免。卿其专有为之报。略无益之宜。毋或固辞。以称朕意。故兹诏示。想宜知悉。 


      　　文彦博吕公着辞不拜恩命允诏元祐二年八月丁未 

      　　省表具之。朕优礼师傅。达德齿之尊。以亟拜为可略。古之道也。卿严肃朝廷。谨君臣之分。以不拜为未安。礼之节也。道并行而不悖。义有重而难移。勉徇所陈。不忘嘉叹。所请宜允。 


      　　太皇太后答文彦博吕公着不拜恩命许诏同上 

      　　览表具之。抑陛廉之仪。重股肱之任。陛廉远则堂皇峻。股肱逸而元首安。故出异恩。特镌苛礼。而卿深执躬巽。立守典刑。确然自陈。义不可夺。勉从其意。愧叹于中。所请宜许。 


      　　太师京三日一造朝御笔政和六年五月十四日 

      　　太师京。近三上章札乞致仕。亲札诏书。不允所请。仍止来章。兼而谕再四。意确未回。京位三公长。为帝者师。然三省机政。事无巨细。自合总治外。可从其优佚之意。自今特许三日一造朝。仍赴都堂。及轮往逐省。通治三省事。以正公相之任。事毕从便归第。 


      　　太师京五日一朝次赴都堂治事诸细务特免签书政和七年十一月□日 

      　　太师鲁国公京。自载还廊庙。于今七年。社稷之重。寄于师臣。风雨时若。地平天成。宵旰无虞。垂衣裳而天下治。此陶钧之力也。迩者章数十上。却之复来。继以消息盈虚之理。告老乞骸。期于得请而后已。朕体貌元老。义均休戚。不欲固违。尚繄重柄。有烦参订。其诸细务。特免签书。可五日一朝。次赴都堂治事。恩礼宠数。并仍旧制。 




      ●缺71—93卷 



      ●宋大诏令集卷第九十四 

      　　将帅 赏功 

      　　曹彬宣徽南院使义成军节度使制干德五年正月丁巳 

      　　策勋饮至。春秋之格言。褒德赏功。国家之彝典。其有董齐军旅。戡定土疆。爰念勤劳。宜加宠数。内客省使曹彬。夙闻诗礼。颇厉忠贞。沉厚有谋。强明善断。久践轩墀之列。弥坚金石之诚。昨者问罪巴庸。分兵夔峡。护其戎事。督彼征行。奉辞统王者之师。制胜晓兵家之法。而能动遵成算。不犯秋毫。有次公抚士之方。无陈平受金之谤。古之良将。何以加焉。是用不次推恩。即时懋赏。俾升近列。仍殿大藩。内隆三接之知。外总十连之柄。于戏。无德不报。宜保于令名。作善降祥。勉思于自效。服我休命。汝其钦哉。可特授宣徽南院使、行滑州刺史、充义成军节度使。 


      　　李延渥迁团练使诏干德六年十一月丁巳 

      　　昔汉祖思得勐士以守四方。盖以知防秋备边。国之重事。干城御敌。劳而必图。赏不踰时。人乃知劝。西京左藏库使、知瀛州军州事李延渥。选于近职。出守塞垣。属□□之无厌。率控弦而入寇。长围孤垒。急击弥旬。延渥勖励兴师。鸠合众力。亲当矢石。固守金汤。大锉凶渠。式保生聚。懋功进秩。朕何恡焉。可本州团练使。 


      　　曹利用进官诏景德元年十二月丁亥 

      　　国家推大信于万方。来远人于四裔。輶轩将命。允谓难才。傥申专对之能。必加非次之命。殿直合门祗应曹利用。单车奉使。出境会盟。既交远国之欢。实称行人之职。息民继好。尔劳居多。顾惟宠章。岂限彝等。可金紫光禄大夫、检校尚书左仆射、使持节忠州刺史、兼御史大夫、上柱国、东上合门使。 


      　　姚雄授正任防御使制引进使、秦州刺史知河州。元符三年四月 

      　　敕。朕于人之劳。虽微必录。矧能立功羌戎。底定一隅。可无宠光。以示奖劝。尔勇毅谋略。兼人所长。陇右之役。冞入其阻。摧坚获丑。所向无敌。克服异类。完师而归。数最较多。尔居其右。正御侮之使号。仍洮西之阃寄。是为异数。服我恩荣。可。 


      　　泾原路修筑大都临羌寨西安州种建中已下转官制 

      　　敕。汉唐故疆。复为王土。修列堡障。疏凿湟池。版筑告成。不愆于素。尔等经度董督。咸与有劳。元帅以闻。宜示劝赏。进官一等。各懋尔功。可。 

      　　高昌言等转官制元符三年五月丁亥 

      　　敕。顷以羌戎猖獗。侵扰边陲。间命偏师。震威塞外。高昌言等夙怀忠勇。斩获有劳。特进厥官。用劝边吏。服我休命。益懋乃功。可。 

      　　东头供奉官李志等转官制元符二年五月辛卯敕。朕图疆场之功。常以静胜为优。斩获为下。顾如尔等立效西陲。实在前日。第劳行赏。则有旧章。其往自今。当体朕意。可。 


      　　客省使刘安等赏功转官制元符三年六月 

      　　敕。为国乘塞。尔不顾身。惟帝念功。朕岂爱赏。刘安等忠义自信。鸷勇有闻。统领甲兵。亲冒矢石。上功幕府。震威氐羌。畴厥战多。锡兹宠数。□膺懋渥。益茂厥忠。可。 


      　　洛苑使麻宗永等赏功转官制 

      　　敕。开斥王土。控制羌戎。相示山川。建置堡障。版筑告毕。不愆于期。有司第功。尔劳应赏。进官一等。时惟茂恩。益罄乃忠。以图报效。可。 

      　　童贯进检校太尉移镇武信军节度加食邑实封制政和元年九月二十四日 

      　　门下。柔远能迩。圣人所以保安民之功。戢兵丰财。先王所以为经武之实。眷予宿将。蔚有成劳。矧将命之甚勤。岂畴庸之可缓。式疏褒典。诞告明廷。中太一宫使、奉宁军节度、郑州管内观察处置等使、检校司空、持节郑州诸军事、郑州刺史、提举龙德宫、熙河兰湟秦凤路宣抚使、上轻车都尉、鴈门郡开国公、食邑二千三百户、食实封五百户童贯。谋略精深。材资敏达。忠纯夙着。雅推心膂之良。智勇自将。久寄爪牙之任。威名憺于夷俗。诚节简于予衷。有开疆拓地之肤公。有足国裕民之至计。比将使指。遍抚边陲。出不踰时。虑无愆素。言皆底绩。寔宽西顾之忧。事不辞难。克称忠权之重。顷扬纶制。力抗封章。尤高谦挹之风。益显靖共之操。是用并畴嘉迹。特侈殊荣。进掌武之崇阶。易遂宁之巨镇。陪敦多邑。载衍真租。以昭懋赏之功。以示劝能之厚。于戏。内外无患。既先烈之弥光。轻重眡功。宜明恩之甚渥。尚钦眷奖。茂对宠休。可特授检校太尉、持节遂州诸军事、遂州刺史、充中太一宫使、武信军节度、遂州管内观察处置桥道等使、依旧提举龙德宫、熙河兰湟秦凤路宣抚使、加食邑五百户、食实封二百户、勋、封如故。 


      　　童贯移镇武信军节度使加食邑实封制政和四年十二月十二日 

      　　门下。赏必眡功。分阃特专于制节。爵以驭贵。本兵实亚于枢衡。眷言心膂之臣。久委爪牙之任。易藩巨镇。置使殊庭。肆畴邑户之多。用侈勋劳之大。载扬诏綍。敷告朝绅。太尉、武信军节度使、充中太一宫使、鴈门郡开国公、食邑四千户、食实封一千一百户童贯。智略沉雄。器模宏达。挺忠君之操。密侍禁严。怀经远之谋。助绥四裔。往共武服。屡奏肤公。来旬来宣。燕及皋兰之境。于疆于理。诞延积石之区。漠北慕义以愿交。河右畏威而效顺。宽我西顾。念兹戎功。逮款附之贡章。属司存之讫事。更彭门之奥壤。仍掌武之崇资。衍食干封。兼华真馆。有蕃物采。增燿龙光。惟时显庸。服我异数。于戏。方叔莅止。克壮其猷。召公告成。用锡尔祉。图称朕命。益肩乃心。可。 


      　　童贯检校少保开府仪同三司护国军节度使制政和六年九月三十日 

      　　门下。朕经武以绥万邦。信赏以励群辟。有怀宁考。不忘疆场之虞。肆命信臣。爰整干戈之卫。总护诸将。屡奏肤公。诞扬猷告之言。宠锡劳还之礼。太尉、武信军节度使、充中太一宫使、直宣和殿、陕西河东路宣抚使、鴈门郡开国公、食邑四千五百户、食实封一千三百户童贯。直方庄重。敦厚裕和。器任大而有容。谋经远而克断。秉忠自奋。内宣心膂之勤。仗义不回。外着爪牙之助。顷膺中诏。往抚西陲。事靡辞难。言皆底绩。出入韬钤之略。纵横帷幄之筹。日百里以开疆。新城列峙。月三捷而献馘。狂敌殄歼。招来逋逃。惩革奸矫。羌人请命。四裔乡风。兹聆奏恺之音。爰举畴庸之典。视秩上宰。联衮绣之盛仪。易节雄藩。峻旄麾之宠寄。名进二公之贵。封陪多户之优。凡厥恩章。时惟褒律。蔽自朕志。协于师虞。于戏。吉甫以伐玁狁之功。来归自镐。召公以平淮夷之美。告成于王。迺眷壮猷。无愧前哲。往绥祉福。岂俟训言。可特授检校少保、充护国军节度使、开府仪同三司、依前中太一宫使、加食邑五百户、食实封三百户、差遣封如故。 


      　　贬责 

      　　责田仁朗诏雍熙二年四月庚寅 

      　　判四方馆事田仁朗。任寄腹心。职居近侍。昨因戎卒。骚扰边陲。令总师徒。往申平荡。而稽违诏旨。诖误军谋。畏懦不前。张皇边事。遂使腥□□□。敢摇虿毒。倾陷我城堡。俘掠我吏民。玩寇长奸。实由于尔。败吾师律。合寘严诛。尚念尝侍轩墀。久经岁月。屈于朝宪。伸我私恩。勉怀思过之心。以荷曲全之惠。可责授商州团练副使。令御史台遣吏监送赴任。 


      　　推治曹彬等失律罪诏雍熙二年六月戊午 

      　　天平军节度使曹彬。河阳军节度使崔彦进。侍卫亲军都指挥使、彰化军节度米信。沙州观察使杜彦圭。内客省使、武州团练使郭守文。日骑天武四厢都指挥使、云州防御使傅潜。亳州刺史蔡玉。光州刺史陈庭山。文思使、儒州刺史薛继昭等。昨者付以兵权。授之成算。据其事势。决合成功。而乃逗留。略无规画。挫士卒骁勇之气。长□□桀黠之心。国有常刑。固当推鞫。宜令翰林学士贾黄中、右谏议大夫雷德骧、知杂李巨源诣尚书省推治之。 


      　　责曹彬等谕中外诏雍熙三年七月庚午 

      　　夫有功必赏。有罪必惩。所以敷大信于域中。示无私于天下。为邦之要。何莫由斯。天平军节度使曹彬等。位重藩侯。职司戎律。委斋坛之重寄。总禁卫之雄师。授以成谋。委之边事。乘拉朽摧枯之势。乏应机制胜之谋。发言各率于心胸。临敌殊疎于韬略。遂使七十州生聚。困于馈运之劳。二十万师徒。翻作迁延之役。沮武旅之锐气。长□□之奸谋。复念山后之民。制乃□□。喜王师之致讨。皆南面以宅心。及闻军旅之旋。多罹荼毒之祸。致人于此。职汝之由。不寘刑章。焉明沮劝。载阅搢绅之议。合从斧锧之诛。特示宽恩。聊从薄谴。曹彬已下。并别敕处分。朕昨者兴师动众。伐罪吊民。上顺天心。下从民欲。非谓贪其土地。乐在佳兵。诚以念彼生民。陷于异域。岂期择帅。有昧知臣。致此丧师。宁忘自咎。其臣僚将校。有没于军阵、或陷于寇戎者。宜加优恤。录其子孙。应诸道州府百姓。有运粮不回者。令给复二年。仍赐其家粟三石。 


      　　责潘美制雍熙三年八月辛亥 

      　　忠武军节度使、检校太师潘美。位处殿邦。任隆分阃。总貔貅之旅。执金鼓之权。昨以云朔吏民。不忍委之敌国。因令南徙。俾其率兵援之。而道路非遥。军士亦众。不能申明斥候。谨设堤防。陷此生民。失吾骁将。据其罪戾。合置严诛。尚念久在边陲。累分忧寄。爰申念旧。特示从轻。可削三任。为检校太保。 


      　　王侁刘文裕除名配金登州制雍熙三年八月辛亥 

      　　西上合门使、蔚州刺史王侁。军器库使、顺州团练使刘文裕等。早膺任使。久侍轩墀。昨出师徒。俾其监护。固合明宣纪律。动协机宜。而乃堕挠军谋。窘辱将领。无公忠之节。有狠戾之愆。违众任情。彼前我却。失吾骁将。陷此生民。合塞群情。抵于严宪。特从宽宥。止隶方州。侁可除名配金州。文裕可除名配登州。　　削夺刘廷让官诏雍熙四年十月丙午 


      　　左骁卫上将军刘廷让。位居上将。任处边城。兼兹统帅之权。制彼羌戎之境。而乃擅离任所。輙赴京师。不畏宪章。颇孤寄委。有司议罪。当在极刑。特从宽贷之恩。止降削除之命。所宜自省。知此优恩。宜削除在身官爵。送商州安置。 


      　　削夺傅潜张昭允官爵诏咸平三年正月乙酉 

      　　昨以引兵之党。入寇边封。爰择武臣。授之兵柄。而镇定高阳关三路行营都部署、侍卫马步军都虞候、忠武军节度使傅潜。都钤辖、西上合门使、富州刺史张昭允。迁延不战。畏懦偷安。纵蛇豕之猖狂。抑貔貅之武怒。致其侵轶。毒我生灵。责帅之文。旧章斯在。访于群议。合寘严诛。念其逮事先朝。屡经驱策。特从宽典。俾贷微生。宜并削除在身官爵。潜长流房州。昭允长流道州。 


      　　责杨琼等诏咸平四年闰十二月丁丑 

      　　邠宁泾原环庆州副都部署杨琼等。各奉朝恩。外司戎律。宜坚志操。式遏敚攘。而畏懦偷安。从容养寇。纵兹蛇豕。突溃城隍。乃复毁弃粮储。燔烧寨栅。爰从吏议。合置严诛。特屈常刑。止投荒服。杨琼流崖州。副部署、海州团练使潘璘流康州。钤辖、尚食使李让。内园使冯守规。并流琼州。都监、崇仪使张继熊流儋州。西京左藏库副使刘文质流雷州。如京使、顺州刺史、知环州王怀普流贺州。 


      　　责王超诏景德二年正月戊辰 

      　　侍卫马步都虞候、天平军节度使王超。总握禁兵。时推上将。一昨戎人犯塞。外屏留屯。既当督护之权。曾乏驱攘之效。稽违诏旨。缓失师期。讫致残人。雅当责帅。尚念向于行阙。曾览奏章。沥血伸诚。省躬待罪。寻降矜宽之诏。复该赦宥之文。特示优容。止移藩翰。庶保君臣之分。无伤夙旧之情。屈法推恩。伫图后效。可崇信军节度使。便道之任。 




      ●宋大诏令集卷第九十五 

      　　军职一 

      　　刘延翰加恩制郊 

      　　门下。王者光昭大业。肆类上元。就阳既谨于严禋。允膺丕应。率土用均于霈泽。谅表宠章。其有望重帅坛。力扶王室。早茂拱宸之绩。方隆誓岳之功。宜命加恩。式符进律。具官刘延翰。冲星利器。逐电奇踪。阅礼乐而敦诗书。共推良将。执干戈而卫社稷。佥谓纯臣。勋高而益务持谦。忠懋而惟思效用。一昨扈随銮辂。整天仗于圆丘。巡抚神京。静皇居于双阙。万旅禀如霜之命。九衢无出轨之尘。予嘉乃劳。故有兹命。是用进崇阶而驭贵。加实赋以推恩。厚增食采之封。俾预燔柴之庆。仍改褒功之懿号。谅畴竭节之深诚。朕之宠绥。斯亦至矣。尔之忠荩。无忘勖哉。可。 


      　　米信检校太傅加恩制端拱元年二月十六日耕籍 

      　　门下。我国家举百王之坠典。兴千载之昌期。躬祀先农。以祈嘉谷。蒇事于天地社稷。寅供于醴酪粢盛。陟青坛而既毕盛仪。回玉辂而爰覃庆泽。况乎勋旧。岂恡恩荣。扬于公朝。告尔有位。忠果翊戴功臣、彰武军节度、延州管内观察处置等使、光禄大夫、检校太保、持节都督延州诸军事、行延州刺史、兼御史大夫、上柱国、江夏郡开国侯、食邑二千户、食实封三百户米信。早彰劲节。夙蕴纯诚。虎牙标御侮之材。燕颔得封侯之相。入参禁卫。肃师旅以无哗。出总蕃宣。恤黎民而有裕。开玉帐而静论韬略。横雕戈而动着风棱。方当行庆之辰。岂恡惟新之泽。进功臣之美号。视帝傅之崇资。真食增荣。井田加赋。并为优渥。足表眷怀。于戏。加地进律之文。我斯行矣。劝农勉人之术。尔宜励焉。将隆三代之风。宜致九年之积。举兹丕训。告尔守臣。可。 


      　　傅潜进开国公加恩制淳化元年 

      　　门下。朕自祗膺大宝。幸致小康。况当元会之辰。思布阳春之令。上以答昊穹之眷命。下以契亿兆之欢心。冀与物以惟新。爰更凤历。思法天而行道。勉受鸿名。宜覃出綍之恩。以及拱辰之列。具官某。神资正气。天赋纯诚。咸推勇敢之方。妙得韬钤之诀。荷风云之际会。益罄忠勤。执鞭弭以周旋。尤增翊戴。爰自握兵禁籞。建节藩垣。弥彰尽瘁之诚。愈得临戎之要。肆覃大庆。宜举徽章。进公爵之殊荣。益井田之异数。于戏。砺山带河之誓。尔既钦承。加地进律之文。予何爱恡。愈宜励翼。以答宠光。可。 


      　　戴兴加恩制淳化元年 

      　　门下。朕恭承景命。钦若昊天。三元推献岁之辰。万汇应惟新之令。顺时行庆。允洽于太和。惟帝念功。克符于茂典。是降出纶之命。用伸加地之恩。具官某。智合孙吴。才称颇牧。禀峒山之粹气。授黄石之奇书。而自擢以将材。命之侯爵。坚大节而确如金石。挺英姿而森若松筠。统我虎貔。卫予宫禁。闻夙夜之无懈。见始终之不渝。勤劳可嘉。光宠何恡。是以益其真食。增以户封。用旌武卫之劳。仍进国公之秩。于戏。尽忠者为臣之令范。赏功者为国之旧章。钦惟稽古之文。岂有至心之愧。服我休命。尔惟戒哉。可。 


      　　米信依前马步军指挥使田重进依前步军指挥使并进封郡公加恩制雍熙南郊 

      　　门下。禋天祀地。帝王行昭事之文。舍爵策勋。将相受畴庸之命。羽卫方回于天仗。庆恩寻被于人寰。其有早陟将坛。方司禁旅。慷慨立忠贞之节。骁雄成战伐之勋。爰卜刚辰。俾膺并命。具官米信。诚坚铁石。气励风霆。八阵成图。洞识孤虚之变。万夫观政。同推智勇之材。具官田重进。道合孙吴。名齐卫霍。辕门示暇。咸惊射戟之能。玉帐论兵。不废投壶之礼。加以留心政典。宣力邦家。张皇我六师。佐佑我大礼。出警入跸。肃静而纤尘不飞。同寅协恭。斋戒而大神来格。臣诚若此。朕甚嘉之。是命并锡恩华。咸增爵邑。俾易功臣之号。仍新驭贵之阶。于戏。节钺之权。朝廷所重。惟谦和可以保禄位。惟信义可以答神明。勉思带砺之言。勿坠典谟之训。可。 


      　　高琼进封郡公加恩制淳化四年 

      　　门下。朕以庆寰＜宀禹＞之混同。荷干坤之佑助。属兹献岁。奠圭壁而礼百神。爰择刚辰。降丝纶而宠群后。况予信近。岂恡恩荣。忠果雄勇功臣、侍卫亲军步军都指挥使、归义军节度、沙州管内观察处置等使、光禄大夫、检校太保、使持节沙州诸军事、行沙州刺史、兼御史大夫、上柱国、渤海郡开国侯、食邑一千七百户、食实封四百户高琼。直气干霄。丹诚贯日。以英雄而自负。励忠孝以立身。遇云龙千载之期。居貔虎万夫之长。养勇誓平于劲敌。操心自合于神明。一昨清庙宿齐。紫坛肆类。尔则训齐禁旅。警卫宸居。顾忠力以尤多。在褒崇而岂恡。是用进其公爵。益以户封。扬于广庭。告诸有位。尔其感兹殊宠。益懋奇功。保终始之令猷。敦君臣之至分。更练龙韬之谋略。伫图麟阁之仪刑。服我训词。永锡繁祉。可。 


      　　王超进殿前都指挥使加恩制淳化四年正月二十七日 

      　　门下。稽古前王。创业垂统。法昊穹之悬象。置藩卫之亲军。以奉宸居。以威天下。总兹禁旅。属在勋臣。殿前都虞候、河西军节度、凉州管内观察处置押蕃落等使、光禄大夫、检校太师、使持节凉州诸军事、行凉州刺史、兼御史大夫、上柱国、琅琊郡开国公、食邑二千七百户、食实封八百户王超。天赋韬钤。神资智勇。刚毅能断。深沉有谋。负攻战之良材。契风云之嘉会。自升戎级。益励纯诚。入则司拱极之严。出则受殿邦之寄。功既高而不伐。禄愈厚而能谦。戴君若皇天。抚士犹赤子。向者恭承朝旨。暂驻边方。镇右地而屹若长城。秉亮节而皎如秋日。塞垣罢柝。时乃之功。朕爰念勋勤。特疏宠泽。俾践天兵之将领。靡更藩服之节旄。井赋功臣。并为优渥。汝宜祗荷明命。昭宣令猷。叶佥议于云台。增警严于徼道。佩服成训。永孚于休。可。 


      　　戴兴加恩制淳化四年正月二十七日 

      　　门下。外殿侯藩。必先于贤杰。内严禁卫。允赖于忠良。其有旄钺分忧。遥振抚绥之举。腹心是寄。久彰训练之功。宜因行庆之辰。特授惟新之泽。忠果雄勇功臣、殿前都指挥使、定国军节度、同州管内观察处置等使、起复冠军大将军、右金吾大将军、员外置同正员、检校太尉、使持节同州诸军事、同州刺史、兼御史大夫、上柱国、谯郡开国公、食邑二千八百户、食实封六百户戴兴。圭璋挺秀。礼乐腾芳。韬钤洞黄石之书。忠孝得神人之助。而况早攀鳞翼。奋捧日之纯诚。仍总虎貔。集拱辰之懿绩。昨从郊禋之礼。颇伸武备之雄。得不旌彼勤劳。加之渥泽。俾增崇于井赋。仍更益于真封。尔其卫社弥坚。事君愈至。垂功名于不朽。保富贵于长年。兹为令图。勿坠明训。可。 


      　　李继隆加恩制同上 

      　　门下。朕上奉天休。下敷邦教。是以朔当献岁。展孝飨于閟宫。心膂之臣。邦国是赖。内则训齐武士。仗作帅之才。外则藩屏皇家。法建侯之象。峻升台位。以重帅垣。侍卫马军都指挥使、镇安军节度使、特进、检校太傅、兼御史大夫、陇西郡开国公、上柱国、李继隆。珠纬纯精。金方劲气。智穷韬略。学富缣缃。蕴孙吴料敌之机。有卫霍捍边之效。地联勋戚。志笃谦恭。总护师营。已重殿邦之寄。兼荣相印。用光熙载之猷。繄乃宗臣。镇于近辅。往践厥位。时惟钦哉。可依前检校太傅、同中书门下平章事、陈州刺史、镇安军节度等使。 


      　　傅潜检校太傅移镇加恩王超检校太傅移镇加恩制至道三年四月九日真宗即位 

      　　门下。将帅之材。古今攸重。建旌旗而清绝塞。出定封疆。总貔虎以卫宸居。入亲旒扆。咸宣武力。斯谓殊庸。我有将臣。宜膺并命。忠果雄勇功臣、侍卫亲军马步军都虞候武成军节度、滑州管内观察处置河堤等使、金紫光禄大夫、检校太保、使持节滑州诸军事、滑州刺史、兼御史大夫、上柱国、颍川郡开国公、食邑四千三百户、食实封一千二百户傅潜。崆峒挺粹。沙漠驰声。善射则双带两＜革健＞。勇战则独当一队。书于青史。自负威名。忠果雄勇功臣、殿前都指挥使、河阳三城节度、孟州管内观察处置河堤等使、光禄大夫、检校太保、持节孟州诸军事、行孟州刺史、兼御史大夫、上柱国、琅琊郡开国公、食邑四千二百户、食实封一千四百户王超。铁石为心。风雷作气。料敌则县知千里。突围则不限数重。画像凌烟。可侔飞将。而皆卑以自牧。常务于谦恭。知无不为。罔辞于寇难。当此缵承之始。收其尽瘁之劳。明示优恩。特加异数。三帅进秩。十乘启行。移土地于壁田。换节旄于汶水。崇阶驭贵。奉邑增封。分而授之。并为茂宠。于戏。上事先帝。已彰佐命之功。迨予冲人。更赞守文之运。高官重赏。我无恡焉。潜可阙 




      ●宋大诏令集卷第九十六 

      　　军职二 

      　　李继隆高琼并检校太傅移镇加恩制同上 

      　　门下。周道兴隆。申伯遂荒于南土。汉文缵绍。宋昌寻掌于卫兵。一以图伯舅之勋。一以劝良臣之效。朕仰遵遗制。获嗣鸿基。战兢若履于冰渊。夙夜思崇其屏翰。既得人而斯盛。俾建社以为宜。允叶至公。乃敷明命。忠果雄勇功臣、侍卫亲军马军都指挥使、静难军节度使、邠州管内观察处置押蕃落使、光禄大夫、检校太保、使持节邠州诸军事、行邠州刺史、兼御史大夫、上柱国、陇西郡开国公、食邑五千户、食实封一千二百户李继隆。文武兼备。智勇俱高。营平之克定羌戎。山西上将。葛亮之自方管乐。天下奇才。忠果雄勇功臣、侍卫亲军步军都指挥使、保大军节度、鄜州管内观察处置等使、光禄大夫、上柱国、渤海郡开国公、食邑二千三百户、食实封一千户高琼。劲正不欺。骁雄有识。毕万之凡经七载。动有成功。李广之善抚三军。众皆乐用。而自擢居十乘。分总六师。安民而洽着休声。荡寇而举无遗策。眷是勋绩。宜加宠荣。朕以曹杜奥区。淮阳重镇。允谓股肱之郡。实资心旅之臣。分命统临。必能惠养。升太傅之位。所以重其威。迁特进之阶。所以驭其贵。仍加邑赋。俾耀侯藩。于戏。爵人于朝。予用遵乎赏典。受命于庙。尔宜树彼风声。彰厥永图。以蕃王室。继隆可阙 


      　　王超加恩制咸平二年十一月十三日郊祀 

      　　门下。朕承二圣之洪基。心惟负荷。举三年之大礼。志在亲行。升紫坛而享百神。御层楼而宣肆赦。抃贺称庆。恩煜有光。眷惟肘腋之臣。方委腹心之寄。特加异宠。用奖殊勋。忠果雄勇功臣、殿前指挥使、天平军节度、郓州管内观察处置河堤等使、特进、检校太傅、使持节郓州诸军事、行郓州刺史、兼御史大夫、上柱国、琅琊郡开国公、食邑五千二百户、食实封一千六百户王超。勇可斗雷。威能缚虎。太公韬略。早通金匮之书。葛亮征行。自有木牛之利。昨以阊阖风至。太白星高。当霜郊隼击之时。布云阵鱼丽之势。尔能登坛誓众。举帜麾兵。五申而万骑争趋。再鼓而六师知止。旌旗蔽野。士庶荣观。暨朕将适行宫。致斋清庙。夙夜戒严而整肃。往来翊卫以寅恭。时惟乃功。国有上赏。适隆注意。并示徽章。已增奉邑之封。仍益真食之数。于戏。中权虎旅。密侍龙庭。雄棱为诸将之先。福禄冠重侯之右。心欲小而胆欲大。战必胜而攻必取。勉成勋效。佐我皇家。惟予功臣。何假训励。可。 


      　　高琼开府仪同三司制 

      　　门下。朕当太平之运。伸报本之诚。谒清庙而享祖宗。登紫坛而祀天地。千祥萃止。大庆攸宜。爰均雨露之新恩。用宠公侯之贵位。忠果雄勇功臣、侍卫亲军步军指挥使、彰信军节度、曹州管内观察处置等使、特进、检校太傅、使持节曹州诸军事、行曹州刺史、兼御史大夫、上柱国、渤海郡开国公、食邑四千三百户、食实封一千二百户高琼。风云交感。金石为心。未驾廉车。便拥临戎之节。自提将印。亟成卫社之勋。斩馘献俘。神勇冠三军之众。攻城略地。战机符八阵之图。太宗委遇以非常。凉德倚毗而斯至。早临代郡。最悉边陲。军井未成。何尝先饮。匈奴未灭。不以家为。鴈门之烽燧收光。虎帐之威名自远。书功竹素。画像云台。暨再统天兵。控临河朔。韩信立斋坛之上。大振军容。条侯屯细柳之营。别严兵法。今以方覃兑泽。再念雄风。其增食采之封。更益前茅之气。将令有众。上重元戎。于戏。职在安边。名高宿将。据鞍矍铄。当思马援之贤。仗策麾军。更励辛毗之德。永全功烈。长享崇高。可特授阙 


      　　王汉忠加恩制同上 

      　　门下。苍璧黄琮。取象以礼乎天地。云门太簇。成声而乃降神祇。受厘适及于人伦。覃庆是均于天下。其有崆峒勇锐。江汉英灵。授圮桥黄石之书。遇光武赤伏之谶。高攀鳞翼。克致天飞。书功已列于旂常。进律优分于阃寄。告于有位。用表无私。忠果雄勇功臣、殿前都虞候、威塞军节度、新州管内观察处置等使、光禄大夫、检校太保、使持节新州诸军事、行新州刺史、兼御史大夫、上柱国、琅琊郡开国公、食邑二千五百户、食实封三百户王汉忠。敌受万人。言成三阵。神功善射。石似虎以潜通。高义疎财。金在橐而必散。顷分朝寄。久次边庭。士寒而无恡鲜衣。天雨而犹未张盖。加以伐谋制胜。整暇为容。祭遵每雅歌投壶。羊祜常轻裘缓带。宽惟得众。勐不残人。斯为社稷之忠臣。岂限诗书之上将。克贞师律。镇守北门。式遏寇戎。绝闻南牧。烽烟罢警。亭障无虞。属兹庆赐之辰。宜宠崇高之位。爰田奉邑。并示殊荣。于戏。伊吕萧曹。孙吴卫霍。皆由文武。立大功名。惟俊杰之用心。乃古今而无间。景行先哲。企而及之。又何烦于我训也。可。 


      　　傅潜开府仪同三司加恩制同上 

      　　门下。天子六师。战士鼓熊罴之气。将军三令。阵图分鹅鹳之形。铄威武者乃可训齐。兼智勇者方能统御。朕之上将。佥谓得人。忠果雄勇功臣、侍卫亲军马步军都虞候、忠武军节度、许州管内观察处置等使、光禄大夫、检校太傅、使持节许州诸军事、行许州刺使、兼御史大夫、上柱国、颍川郡开国公、食邑五千三百户、食实封一千四百户傅潜。德比藩篱。忠为甲胄。长风破浪。多陈决胜之言。骏马如龙。每励追奔之志。搜万骑而军中有礼。总连营而众且无哗。早成戡定之勋。佐我隆平之运。昨以辍从左广。受寄北门。以信义守疆场。烽烟不动。以恩威抚吏士。甘苦皆同。宛符卫霍之贤。并合孙吴之法。不矜不伐。让诸将以分功。且战且耕。务屯田而兴利。机宜动得。武略斯全。爰因类帝之辰。大洽溥天之庆。宜加宠命。用奖元侯。多增井赋之雄。更益师坛之峻。于戏。料敌宜审。在三思而后行。用法惟明。期一成而不变。慎守盘盂之戒。永光带砺之言。位列公侯。长保富贵。可。 


      　　康保裔特进加恩制同上 

      　　门下。文言示训。通三为王者之称。列宿腾光。太一乃将星之号。推毂既闻于往语。凿门伫委于专征。久立殊庸。属兹覃庆。用奖元戎之寄。宜加异数之恩。忠果雄勇功臣、侍卫亲军都虞候、彰国军节度、应州管内观察处置等使、光禄大夫、检校太保、使持节应州诸军事、行应州刺史、兼御史大夫、上柱国、颍川郡开国公、食邑三千五百户、食实封三百户康保裔。气劲金方。威宣玉塞。趫捷咸推于飞将。机钤早得于神姝。贾勇争雄。道左则曾攻霹雳。先登骇众。城头则立取蝥弧。战争绵历以居多。临莅周旋而试可。政如河内。令肃条侯。国家方毕于严禋。茅土并加于霈泽。况于宿旧。何恡恩华。既增奉邑之封。仍益真食之户。俾其优厚。称乃崇高。于戏。刑马誓功。诚信着于天下。椎牛飨士。畏爱洽于军中。霍去病不以家为。马伏波老当益壮。孤虚阵法。更成偃月之功。燕虎奇姿。将画凌烟之像。永光信史。佑我丕图。可。 


      　　葛霸特进加恩制同上 

      　　门下。克昌洪绪。属车书混一之期。昭祀严禋。纳宗祀无疆之庆。而有早居边鄙。久勤戎旃。捍防克建于勋庸。旌劝特加于命数。忠果雄勇功臣、殿前都虞候、保顺军节度、洮州管内观察处置等使、光禄大夫、检校太保、使持节洮州诸军事、行洮州刺史、兼御史大夫、上柱国、琅琊郡开国公、食邑二千五百户、食实封三百户葛霸。性惟忠实。气负雄棱。早激励于壮图。获遭逢于先帝。擢居近卫。荐领观风。属朕纂临。尤深倚注。爰诞敷于恩遇。特宠授于节旄。俾分军旅之权。出奉疆场之寄。克贞师律。善运兵钤。遥张犄角之威。式遏控弦之卒。方覃庆赐。宜示恩华。特加多邑之封。式耀元戎之贵。仍疏真食。兼进崇阶。于戏。十乘启行。是人臣之极致。四裔无侮。仗将帅之宣威。佩服宠光。勿忘功业。可。 


      　　高琼检校太尉加恩制 

      　　门下。朕肃陈羽卫。亲祀圜丘。前则有华盖钩陈。后则有千乘万骑。虽牲牢玉帛。助祭分命于儒官。然戈甲旗旌。警扈实繁于武校。成兹大庆。宜举新恩。忠果雄勇功臣、殿前都指挥使、彰信军节度、曹州管内观察处置等使、开府仪同三司、检校太傅、使持节曹州诸军事、行曹州刺史、兼御史大夫、上柱国、渤海郡开国公、食邑五千七百户、食实封一千八百户高琼。时会风云。志如霜雪。先朝骁将。代邸虎臣。通金匮玉版之书。布龙翼鸟云之阵。委之兵柄。周旋能得于士心。付以藩条。远迩共钦于仁政。自移左广。入典中军。北落师行。人皆整肃。西山将出。敌畏强明。荣褒翊戴之勋。特锡优隆之命。成予大礼。乃时之功。是宜加掌武之官。广疏封之壤。式昭异渥。更锡真封。于戏。善则称君。忠臣美事。老当益壮。前哲嘉言。廉颇强饭以忧时。马援据鞍而报国。切宜师范。副朕倚毗。可。 


      　　葛霸检校太傅加恩制同上 

      　　门下。伏旌钺以统戎。所以专其威柄。盟山河而锡社。所以重其侯封。矧先朝佐命之臣。总亲卫骑军之任。属因行庆。允协推恩。忠果雄勇功臣、侍卫亲军马军都指挥使、感德军节度、耀州管内观察处置等使、特进、检校太保、使持节耀州诸军事、耀州刺史、兼御史大夫、上柱国、琅琊郡开国公、食邑四千户、食实封九百户葛霸。忠厚为人。英果致用。灭烟尘而誓志。乐战斗以图勋。摧锋陷坚。不俟大黄之弩。横行深入。宁环武刚之车。卧罴出守于边城。射虎气吞于贼境。乃者禋燔展礼。大驾纂严。整羽卫以无哗。扈钩陈而尤肃。大祀云毕。宠泽斯行。特升为傅之资。仍加食赋之秩。于戏。外宣师律。内握兵权。非宿将之雄材。岂二柄之兼授。勉于训练。更懋功名。副我深诚。伊乃良帅。可。 




      ●宋大诏令集卷第九十七 

      　　军职三 

      　　王超开府仪同三司检校太尉加恩制同上 

      　　门下。礼毕禋天。恩覃率土。伊方面专统戎之寄。而山河分作翰之权。三神终大飨之仪。百顺均受厘之锡。都虞候、天平军节度、郓州管内观察处置河堤等使、特进、检校太傅、使持节郓州诸军事、行郓州刺史、兼御史大夫、上柱国、琅琊郡开国公、食邑八千二百户、食实封二千八百户王超。挺生将材。优有战术。戮力推诚于兴运。一心效命于边庭。行军用师。识孤虚之向背。下营布阵。辨山川之险夷。所至而率多奇功。久次而常闻集事。遇南郊之大庆。加北落之新恩。进厥崇资。协于懋赏。开府视三司之重。掌武冠一品之尊。仍益户封。并加真食。于戏。忠孝为事君之本。谦恭乃行己之方。苟骄侈之不萌。在富贵之长守。佩兹警训。光尔勋庸。可。 


      　　贲赞依前河西节度侍卫亲军副都指挥使加恩制同上 

      　　门下。朕端玉圭。被龙衮。升泰坛之午陛。接上帝于元穹。祖考配天。神祇昭格。于以拥鸿休于宗社。于以兆景福于烝人。礼毕二仪。恩覃四海。内先相辅。外暨师臣。悉举彝章。光昭大礼。具官贲赞。德惟持重。气耸雄棱。尝探鬼谷之书。通知秘诀。不学猿公之剑。自有神锋。少年为朱邸之臣。风云佐命。晚岁压卢龙之塞。远近知名。洎适副柬求。擢为主帅。御众则多多益办。画谋则一一惟精。如虎如貔。共飨推财之惠。无小无大。咸推殪兕之功。方资沙漠宣威。何止云台画像。是用伸明赏典。劝奖雄材。宠以秦官。荣兹汉将。加奉邑实封之户数。责安边拓地之勋庸。于戏。利叶建侯。时惟遇主。常思身先士卒。不以贼遗君父。念推功之诸将。思无愧。于古人。汝惟不矜。善则归己。可。 


      　　刘谦加恩制大中祥符元年正月十三日天书降 

      　　门下。朕荷高穹之降鉴。垂宝箓以储休。粤以上春之初。仰膺纯嘏之锡。既诞彰于眷祐。思大赉于寰区。矧惟心膂之臣。方董貔貅之士。宜均庆渥。式协徽章。忠果雄勇功臣、殿前副都指挥使、振武军节度、胜州管内观察处置等使、金紫光禄大夫、检校太保、使持节胜州诸军事、行胜州刺史、兼御史大夫、上柱国、彭城郡开国公、食邑二千三百户、食实封八百户刘谦。蔚有将材。允为人杰。启元戎之十乘。掌天子之六师。拱卫钩陈。训齐兰锜。是司禁旅。实掌中权。当按跸以省巡。属鞬櫜而陪从。军容自肃。师律载严。眷乃忠勤。方隆倚注。属兹行庆。宜示畴庸。乃降命书。式伸宠数。进功臣之懿号。益井赋之真封。于戏。寄重爪牙。任隆屏翰。惟严明可以驭众。惟宽大可以服人。勉扬竹帛之名。以耀旌幢之贵。服是丕训。时惟钦哉。可。 


      　　曹璨加恩制同上 

      　　门下。朕荷祖宗之丕训。获嗣洪基。受穹昊之贞符。荐膺纯锡。是均大赉。以及中区。乃眷虎臣。方提爪士。奉穆清之拱卫。谨夙夜之谁何。爰当行庆之初。首举褒功之典。忠果雄勇功臣、侍卫亲军都指挥使、天德军节度、丰州管内观察处置等使、金紫光禄大夫、检校太保、使持节丰州诸军事、行丰州刺史、兼御史大夫、上柱国、广平郡开国公、食邑四千三百户、食实封六百户曹璨。神锋峻整。器宇渊深。究诗礼之格言。挺公忠之亮节。缁衣济美。茂宣文武之风。玉帐论兵。洞合孙吴之旨。而自总连营之突骑。扈交戟之清尘。六纛启行。唯国袭重侯之庆。八屯迭警。俾朕谐高枕之安。细柳之令载严。大树之威斯着。方隆倚任。宜峻宠章。是用锡凌烟之名。以旌茂烈。增真社之数。用洽湛恩。颁明制于外庭。示至公于着位。于戏。事君之道。汝备熟于前经。知臣之明。予无愧于往哲。勉荷殊奖。勿替乃诚。可。 


      　　王隐加恩制同上 

      　　门下。朕纂绍丕图。抚绥中夏。荷上天之垂祐。锡秘箓以储祥。元文阐清静之宗。宝历示延鸿之祚。仰膺景贶。俯愧眇躬。式顺灵心。宜敷霈泽。其有亲提禁旅。方践斋坛。属当庆赐之辰。遂举褒扬之命。忠果雄勇功臣、侍卫亲军步军副都指挥使、保顺军节度、洮州管内观察处置等使、金紫光禄大夫、检校太保、使持节洮州诸军事、洮州刺史、兼御史大夫、上柱国、琅琊郡开国公、食邑二千八百户王隐。谋能制胜。勇号冠军。风云自契于昌期。心膂实膺于重寄。当革车顺动。抗十乘以启行。洎清洛时巡。率六师而景从。诚坚许国。志切爱君。畴兹卫社之劳。允协策勋之义。用均殊祉。爰降明恩。益其井赋之封。贲以功臣之号。仍加真食。并示徽章。于戏。舍爵畴庸。邦家之茂典。悉心事上。臣子之令猷。勉荷宠荣。更兼亮节。祗我成命。勿忘训词。可。 


      　　刘谦移镇保静军加恩制大中祥符元年十月十五日东封 

      　　门下。礼崇封祀。属茂集于景祥。庆洽华夷。广宣扬于休命。矧十连之良帅。提七萃之亲兵。克壮军容。允资戎重。居总干戈之卫。出陈羁靮之劳。宜示明恩。告诸有位。忠果雄勇翊戴功臣、殿前副都指挥使、振武军节度、胜州管内观察处置等使、金紫光禄大夫、检校太保、使持节胜州诸军事、胜州刺史、兼御史大夫、上柱国、彭城郡开国公、食邑二千八百户、食实封一千户刘谦。丹心匪石。劲节凌霜。挺生致果之材。深蕴出奇之略。而自辛勤历职。慷慨论兵。乘傅翼于天飞。奋宏图于海运。擢司禁旅。遥建藩麾。茂宣十乘之威。精练百金之士。昨以东封乔岳。夙驾皇衢。专扈从于骖騑。颇伸严于纪律。帝居星拱。辇路尘清。获成检玉之仪。备展陪銮之效。既旋京阙。宜被丝纶。是用赏卫社之洪勋。正董戎之重任。国东奥壤。宿维近邦。俾移总于翰垣。仍荐加于食赋。于戏。便蕃异数。焜燿徽章。爰易地以推恩。表一时之殊宠。尔其务脩军政。益懋忠规。秉亮节以戴君。罄纯诚而许国。奉予宸扆。光乃节旄。佩服训言。祗践厥位。可。 


      　　王隐加恩制大中祥符元年十一月十五日 

      　　门下。王者升中名山。所以举元封之礼。肆觐东后。所以遵时迈之规。茂典克修。鸿恩载洽。矧乃藩卫之长。实推心膂之臣。属均被于宠灵。宜首加于命数。忠果雄勇翊戴功臣、侍卫亲军步军副都指挥使、保顺军节度、洮州管内观察处置等使、金紫光禄大夫、检校太保、持节洮州诸军事、洮州刺史、兼御史大夫、上柱国、琅琊郡开国公、食邑三千三百户、食实封一千户王隐。纯诚匪石。劲气横秋。蕴命中之奇能。达治戎之善志。而自荐升勇爵。入侍钩陈。训练惟勤。卒乘以之辑睦。谁何是寄。辇毂以之澄清。时惟卫社之贤。方重建牙之任。今上仪克举。大赉载周。乃眷帅臣。适总兵要。爰考司勋之策。俾征进律之文。是用申以赞书。畴其茂绩。正中权之位号。加食采之户封。载降三锡之恩。俾莅八屯之政。于戏。忠而能力。当念克终之言。位不期骄。勉思受益之训。荷兹眷遇。更励诚明。勿替乃庸。诞扬英烈。可。 


      　　曹璨移镇彰国加恩制大中祥符元年十一月二十五日东封 

      　　门下。王者膺图御极。所以荷宗社之景灵。勒崇垂鸿。所以答昊穹之丕贶。顾惟凉薄之德。获修旷绝之仪。既大典以克成。霈鸿恩而允洽。其有早提禁旅。方践斋坛。用旌翼戴之茂勋。宜示便蕃之异渥。忠果雄勇翊戴功臣、侍卫亲军马军副都指挥使、天德军节度、丰州管内观察处置等使、金紫光禄大夫、检校太保、使持节丰州诸军事、丰州刺史、兼御史大夫、上柱国、广平郡开国公、食邑四千八百户食实封八百户曹璨。谦和有守。沉厚寡言。秉王常金石之心。擅却縠诗书之美。玉钤金匮。信谓神传。龙节虎符。聿光世济。而自屡贞师律。护彼塞垣。得中权后劲之谋。有左马右人之勇。驭众之名夙着。捍边之效居多。迺者建以双旌。董吾万骑。谒山园于洛邑。崇封祀于乔邱。当和銮展义之时。奉心膂居留之寄。而能徼巡辇毂。训练貔貅。纪律用张。里闾自肃。属纯禧之是锡。在庆泽以宜均。俾正名于戎麾。仍易地于侯服。胙土并加于井赋。拱宸益耀于勋庸。是谓宠迁。固无虚授。于戏。公侯必复。已符有后之言。富贵不骄。更励若惊之志。式昭前烈。勉树休声。服我训词。勿忘祗荷。可。 


      　　张旻加恩制祥符五年十一月十一日圣祖降 

      　　门下。近以上灵通感。吉梦开先。当夕漏之未央。迓云軿之来洎。述瑶源于振古。贻宝训于冲人。钦闻圣言。祗膺景祐。非常之庆。允集于皇家。进律之文。宜先于侯阃。乃眷星藩之上将。方提北落之雄师。参掌中权。典司宿卫。当湛恩之允洽。谅成命以难稽。忠果雄勇功臣、侍卫亲军马军副都指挥使、威塞军节度、新州管内观察处置等使、金紫光禄大夫、检校太保、使持节新州诸军事、新州刺史、兼御史大夫、上柱国、清河郡开国公、食邑二千二百户、食实封四百户张旻。气禀精刚。材推间杰。挺横秋之英概。励拱极之纯诚。敦阅是资。致和门之辑睦。谁何匪懈。增帝室之密清。夙参侍于严宸。能述宣于善志。训戎昭而咸乂。讲兵要以弥精。兹惟信臣。辅予兴运。今以真仙降格。福禄来同。庆典诞敷。繁禧均被。畴咨贤帅。首被鸿私。驭贵之阶。特升于峻品。褒功之号。更益于美名。仍加采邑之封。式涣泥书之名。是为优渥。以示便蕃。于戏。师帅之臣。所以辅国。纯嘏之锡。岂独在予。属景祐之惟新。洽宠章之异数。所宜体兹待遇。益励诚明。懋昭永图。克荷荣奖。可。 


      　　王能加恩制同上 

      　　门下。近以玉虚示贶。肇启于灵征。飈驭戒期。俯临于禁闼。躬闻道诲。逖悟仙源。识基绪之深长。荷祯祺之叠委。钦承锡羡之贶。诞敷涣汗之恩。乃眷将臣。方司戎重。宜首膺于朝霈。用均被于天休。忠果雄勇功臣、侍卫亲军步军副都指挥使、振武军节度、胜州管内观察处置等使、金紫光禄大夫、检校太傅、使持节胜州管内诸军事、胜州刺史、上柱国、琅琊郡开国公、食邑二千七百户、食实封四百户王能。志禀精忠。材彰毅勇。着威名于一代。练奇术于九功。勋门素高。戎昭荐历。无双之誉。早擅于冠军。尽瘁之诚。弥彰于许国。而自入参藩卫。内侍凝严。训简惟精。见旅贲之辑睦。谁何匪懈。致豪徼之肃清。藩方外总于六师。贞实注怀于邦翰。属兹大庆。允洽徽章。是用增文散之贵阶。以隆其名秩。锡功臣之懿号。聿示于褒称。仍增多邑之封。有焕扬廷之命。兹为优渥。式懋勋庸。于戏。国之爪牙。伊帅臣之为重。帝锡纯嘏。岂朕躬之敢私。惟崇奖所以劝劳。惟倾输所以荷宠。勿替乃志。永孚于休。可。 




      ●宋大诏令集卷第九十八 

      　　军职四 

      　　曹璨加恩制同上 

      　　门下。对越高真。表诚明之交感。覃延霈泽。洽中外以咸均。繄拱极之贤侯。居董戎之近卫。素推勤荩。宜示褒崇。斯茂锡于纯禧。特班宣于休命。择兹刚日。锡以徽章。忠果雄勇翊戴功臣、殿前都指挥使、保静军节度、宿州管内观察处置河堤等使、金紫光禄大夫、检校太傅、使持节宿州诸军事、宿州刺史、兼御史大夫、上柱国、广平郡开国公、食邑六千户、食实封一千三百户曹璨。世济深谋。天资令德。罄忠贞而许国。阅诗礼以敦风。象贤不坠于家声。匪石夙坚于臣节。典司禁旅。宿卫宸阶。属圣祖之下临。谕灵源之浚发。聿承鸿祉。诞布殊恩。眷言总众之劳。特被畴庸之典。是用升之峻级。增乃公田。仍嘉奉上之诚。载益褒功之号。于戏。天祺纷委。国庆便蕃。优奖信臣。朕既隆于宠数。协宣武力。尔无忘于忠规。更申翼佑之心。以副倚毗之旨。勉服箴训。永保嵩高。可。 


      　　曹璨特进加恩制大中祥符七年三月九日祠亳 

      　　门下。朕昨以膺神锡之祥。虔修顺拜。举时巡之制。俯慰舆辞。洎旋轸于国阳。爰洁粢于郊报。鸿仪有焕。厚福来同。当庆赐之遂行。奖勋勤之斯在。矧吾良帅。恪奉严祠。乃择刚辰。首颁明命。忠果雄勇推诚翊戴功臣、殿前都指挥使、保静军节度、宿州管内观察处置河堤等使、光禄大夫、检校太傅、使持节宿州诸军事、行宿州刺史、兼御史大夫、上柱国、广平郡开国公、食邑六千七百户、食实封一千六百户曹璨。鼎钟济美。象纬储精。识洞武经。才推义府。忠厚之诚夙着。矜严之体弥庄。而自入卫宸居。总齐戎律。中权后劲。允协于师贞。淑旂绥章。屡膺于徽数。赞止戈之远略。扬坐树之雄名。属展事于殊庭。逮升禋于吉土。备参法从。实冠和门。夙夜徼巡。无废五申之令。周全翊戴。克清九达之逵。缛礼荐成。茂功昭着。宜加袭宠。式劝劳能。升驭贵之阶。既优赏典。增爰田之数。用壮藩麾。仍并厚于真封。庶特旌于懿绩。于戏。任隆阃限。我方无恡于朝章。勋载旂常。尔可益修于世德。当念握兵之重。勉施报国之勤。期于有终。佩兹多训。可。 


      　　蔚昭敏移镇充殿前副都指挥使加恩制天禧三年七月十七日 

      　　门下。秉十连节制之权。统七萃纪纲之士。任惟亲信。位处崇高。当慎择于仁贤。固不轻于倚注。其有谋猷允茂。忠烈兼资。克符授钺之求。夙被登坛之命。俾迁师律。简在朕心。忠果雄勇保顺功臣、侍卫亲军马军副都指挥使、建武军节度、邕州管内观察处置等使、金紫光禄大夫、检校尚书左仆射、使持节邕州诸军事、邕州刺史、兼御史大夫、上柱国、善阳郡开国公、食邑三千户、食实封二百户蔚昭敏。锐气无前。雄材杰出。周旋致力。克施驭众之劳。慷慨论兵。洞晓知方之勇。凌雪霜而挺操。贯金石以推诚。每愿奋身。宁辞衽革。飞荣戎秩。历职辕门。着整军经武之能。有许国忘家之志。自选抡而拜将。委部分以雄边。屡易岁时。蔚为保障。会中坚而制敌。御外侮以呈才。是用特改近藩。擢司禁旅。肃九重之宫阙。壮万乘之威容。仍示宠章。并加食赋。于戏。握兵符而处右。宜务训齐。侍宸极以居中。倍持兢慎。谨申严于戎政。思保乂于皇家。永荷明恩。聿遵休命。可。 


      　　蔚昭敏加恩制干兴元年二月五日□□御楼 

      　　门下。朕昨以仲春戒序。初吉在辰。躬御端闱。式覃霈泽。采章焜燿。克展于盛仪。贶施纷纶。诞昭于鸿庆。眷吾良帅。实典卫兵。谨申令以有方。奉乘舆而匪懈。宜疏宠渥。式告明廷。忠果雄勇保顺功臣、殿前副都指挥使、静难军节度、邠州管内观察处置等使、金紫光禄大夫、检校太保、使持节邠州诸军事、邠州刺史、兼御史大夫、上柱国、善阳郡开国公、食邑四千四百户、食实封六百户蔚昭敏。沉雄迈伦。忠厚成性。郁有公侯之表。咸推将帅之材。而自出偶亨期。骤登勇爵。镇临边部。蕴全师保胜之谋。拱卫宸居。着警夜巡昼之绩。洎领蕃宣之重。载扬旌鼓之威。式是中权。叶于众望。是用荐举畴庸之典。俾从进律之文。增食采之真封。加褒功之美号。便蕃斯在。眷注弥隆。于戏。赏以劝能。既循于成宪。贵而奉上。宜竭于乃心。服我训辞。勉图令问。可。 


      　　夏守赟加恩制同上 

      　　门下。布和行庆。所以顺邦常。进律畴庸。所以协王制。仰惟圣烈。逮及冲人。幸寰＜宀禹＞之大宁。遂苍黔之乐育。思与中外群辟。华夷兆民。同此福禧。底于仁寿。乃以首春之吉。易号而纪年。迨兹仲月之初。缓刑而流泽。眷于列位。霈及丰恩。我有帅臣。用行嘉命。护卫忠果雄勇功臣、侍卫亲军马军副都指挥使、河西节度、凉州管内观察处置等使、金紫光禄大夫、检校司徒、使持节凉州诸军事、凉州刺史、兼御史大夫、上柱国、琅琊郡开国公、食邑三千四百户、食实封四百户夏守赟。忠纯秉质。勇劲知方。服先训之教忠。负长材而适任。统良家之六郡。貔虎载严。莅北落之五戎。翰垣斯壮。爰褒武节。入掌骑兵。焕然七萃之容。蔚有万夫之望。式臻嘉会。宜享至荣。增唐典之叙功。益夏书之分土。于戏。有国名器。在赏劳而不私。为王爪牙。必宣力而无懈。往服明训。其惟令图。可。 


      　　夏守恩进检校司空威塞军节度使侍卫亲军步军副都指挥使加恩制干兴元年仁宗即位 

      　　门下。天地以生殖推仁。后王以庆赏分化。必允佥议。用符至公。朕获禀诒谋。嗣膺丕构。钦惟缵历之重。敢怠宵衣之勤。眷中外之良材。任文武之二柄。咸加奖擢。式劝勋劳。忠果功臣、殿前都虞候、安远军节度观察留后、金紫光禄大夫、检校礼部尚书、使持节安州诸军事、安州刺史、兼御史大夫、上柱国、会稽郡开国公、食邑三千四百户、食实封四百户夏守恩。亮节超伦。沈谋适变。蕴金方之气。兆应将星。得渭水之韬。学该戎略。早以嘉会。事于先朝。扈八骏于昆台。捧大明于阊阖。屡分符棨。载掌貔貅。搜乘有投醪之均。控弦多贯石之勇。外雄北洛。资汉帝之抚和。内直周庐。遂文王之问寝。多历年所。弥彰干勤。属此承祧。嘉其任职。特峻拥麾之拜。俾兼平水之崇。训我徒兵。壮于亲卫。邑封民赋。咸有加焉。于戏。王者六师。盖先于经武。圣人四教。莫大于尽忠。惟恭肃可以训人。惟精纯可以事上。往践厥位。尔其懋哉。可特授检校司空、使持节新州诸军事、新州刺史、充威塞军节度、新州管内观察处置等使、充侍卫亲军步军副都指挥使、加食邑七百户、食实封三百户、功臣、散官、勋、封如故。主者施行。 


      　　蔚昭敏检校太傅移镇保静军节度殿前都指挥使加恩制干兴元年二月二十七日仁宗即位 

      　　门下。王者绍承先业。敷大赉于庶邦。伸奖勋贤。示隆恩于异数。斯为茂典。可举而行。朕猥以眇冲。嗣于基构。载念纂图之始。宜推懋赏之文。眷乃帅臣。实惟旧德。方司王旅。用霈徽章。忠果雄勇保顺翊戴功臣、殿前副都指挥使、静难军节度、邠州管内观察处置等使、金紫光禄大夫、检校太保、使持节邠州诸军事、邠州刺史、兼御使大夫、上柱国、善阳郡开国公、食邑五千七百户、食实封九百户蔚昭敏。岳立奇姿。渊停伟量。识洞韬钤之要。学穷诗礼之言。聿遘亨期。早登勇爵。克励匪躬之节。允怀尽敌之谋。爰自先朝。荐膺隆奖。树风声于藩翰。总师律于禁营。秉王常金石之心。精忠克劭。冠祈父爪牙之任。善志弥宣。授将钺以增雄。卫宸居而载肃。训齐董率。厥有成勋。属莅政之云初。顾念劳而加等。惟苻离之奥壤。实近辅之名邦。易以麾幢。委之节制。俾兼荣于帝傅。仍总统于戎昭。复益爰田。载优真赋。于戏。加地进律。予方示于报功。经武整军。尔无忘于国事。勖兹多训。以保令猷。可特授检校太傅、使持节宿州诸军事、宿州刺史、兼御史大夫、充保静军节度、宿州管内观察处置河堤等使、充殿前都指挥使、加食邑七百户、食实封三百户、功臣、散官、勋、封如故。主者施行。 


      　　王守斌检校太保移镇感德军侍卫亲军马军都指挥使加恩制 

      　　门下。国家设禁卫之军。所以崇乎武备。命良能之帅。所以式是戎昭。眷其勋旧之臣。克励靖恭之节。洪惟圣考。夙简清衷。属当凭几之辰。实参交戟之地。共推眇质。获奉庆基。言念乃劳。岂忘懋赏。择兹刚日。聿降命书。忠果雄勇宣力翊戴功臣、侍卫亲军马军副都指挥使、河西军节度、凉州管内观察处置等使、金紫光禄大夫、检校司徒、使持节凉州诸军事、凉州刺史、兼御史大夫、上柱国、琅琊郡开国公、食邑四千一百户、食实封七百户王守斌。岳渎储灵。星辰禀粹。矜严成质。果敢驰称。早探黄石之书。洞究穰苴之法。而自升名勇爵。列职和门。出护塞垣。树风声而载远。入司禁旅。谨甲令以惟勤。戴君之节弥彰。驭众之材斯见。蔚为邦彦。茂着时名。顾听政之云初。谅推恩而惟允。是用授其将钺。俾涣于侯藩。正彼使名。用严于师律。仍兼荣于帝保。且加赋于井田。复益真封。并隆异数。于戏。处万夫之长。董七萃之徒。倚任非轻。宠光亦至。勉图报效。服我训词。可特授检校太保、使持节耀州诸军事、耀州刺史、兼御史大夫、充感德军节度、耀州管内观察处置等使、充侍卫亲军马军都指挥使、加食邑七百户、食实封三百户、功臣、散官、勋、封如故。主者施行。 


      　　夏守恩加恩制干兴元年十一月二十七日山陵毕 

      　　门下。朕恭循典礼。崇树寝园。以龟洛之奥区。乃柏城之旧域。就占吉壤。果叶询谋。特畴亲卫之臣。往莅方中之役。因山有制。同轨毕臻。襄事克成。念劳斯在。用符谷旦。昭示宠章。忠果雄勇功臣、侍卫亲军步军副都指挥使、威塞军节度、新州管内观察处置等使、金紫光禄大夫、检校司空、使持节新州诸军事、新州刺史、兼御史大夫、上柱国、会稽郡开国公、食邑四千一百户、食实封七百户夏守恩。顷事先朝。实逢嘉会。忠而好礼。廉以饬身。备繁使以彰能。徇前规而戮力。统如貔之众。来护密清。屯贯石之师。外临陬落。迄持戎钺。尚帅军和。□自远之戒期。俾轺车而蒇职。训齐仕伍。严饬隧封。人不告疲。令无愆素。表轩台之可畏。成里陌之永安。嘉乃尽心。协予追孝。是用爰田并启。真食骤加。降纶玺以扬廷。叶茅圭而进律。于戏。国有明赏。时惟序功。诞告群伦。盖无虚授。钦服兹命。永怀令图。可。 




      ●宋大诏令集卷第九十九 

      　　军职五 

      　　殿帅王守斌罢军职移镇加恩制天圣二年十月二十七日 

      　　门下。师帅之臣。心膂攸属。寄深宿卫。则留制八屯。礼缛优贤。则往厘十乘。式示均劳之旨。爰稽易地之文。用奖老成。载颁渥命。忠果雄勇宣力翊戴功臣、殿前都指挥使、感德军节度、耀州管内观察处置等使、光禄大夫、检校太保、使持节耀州诸军事、行耀州刺史、兼御史大夫、上柱国、琅琊郡开国公、食邑六千五百户、食实封一千六百户王守斌。诚明许国。方略传家。倜傥言兵。早擅无双之誉。周旋好礼。克彰不伐之风。而自董率天营。拱侍宸极。抗元侯之大旆。冠上将之经躔。每徼巡于殿中。亦专制于闑外。朝廷爱子颜之谨。夷落怀张奂之清。军政戒修。藩垣倚重。由奉公而尽瘁。久赐告以颐神。聿籍威名。尚期卧护。而恳辞戎柄。累上奏函。仄席之心。确乎难夺。金革之事。诚以重烦。惟贝邱之奥区。实冀北之雄屏。换其节制。遂乃谦冲。仍升驭贵之阶。并锡陪封之邑。恩勤载笃。褒眷攸申。于戏。偃息而为国藩。允资镇靖。恺悌而绥福履。乃保燕宁。惟简厚可以化民。惟肃恭可以守位。服兹宠数。以永令猷。可特授特进。依前检校太保、持节贝州诸军事、行贝州刺史、兼御史大夫、充永清军节度、贝州管内观察处置等使、加食邑七百户、食实封二百户、功臣、勋、封如故。 


      　　杨崇勋建节殿前副都指挥使制同前 

      　　内司禁旅。所以任王之爪牙。外长藩封。所以为国之垣翰。其有夙怀劲节。茂着嘉庸。博探军制之经。洞习和门之政。是宜付之斋钺。陟以将坛。率彼寝戈。以冠亲卫。叶于公论。申锡赞书。忠果雄勇功臣、侍卫亲军马军副都指挥使、彰德军节度留后、金紫光禄大夫、检校司徒、持节相州诸军事、相州刺史、兼御史大夫、上柱国、宏农郡开国公、食邑五千户、食实封八百户杨崇勋。气禀温严。材推杰俊。激昂自许。尤尚于功名。沉毅有谋。深明于韬略。久服近庭之侍。载绥密甸之邦。志弥劭于公忠。勋罔渝于德礼。间者畴其宿望。俾亚中坚。握西马之瑞璋。出分方面。提羽林之彀骑。入护宸居。张武备于星藩。震威声于柳壁。会兹谋帅。爰用建侯。擢升节制之权。首布谁何之令。训七萃如貔之勇。增千庐交戟之严。式厚倚毗。载优等数。于戏。方叔之犹克壮。乃总师干。郄縠之学弥惇。是称义府。祗膺茂宠。缅鉴前良。勤宣令图。益保休誉。可特授特进。检校司徒、使持节胜州诸军事、胜州刺史、兼御史大夫、充振武军节度、胜州管内观察处置等使、殿前副都指挥使、加食邑七百户、食实封二百户、功臣、散官、勋、封如故。 


      　　彭睿建节侍卫马军副都指挥使制同前 

      　　灵台授节。式宣外阃之威。兰锜司兵。载缵中权之政。处十乘元戎之贵。应二藩列将之权。聿图卫社之勋。爰宠登坛之拜。俾迁帅领。仍殿方隅。在询众以佥同。乃扬廷而敷告。保顺忠果雄勇功臣、侍卫亲军步军都指挥使、建雄军节度观察留后、金紫光禄大夫、检校尚书左仆射、使持节晋州诸军事、晋州刺史、兼御史大夫、上柱国、宜春郡开国公、食邑三千六百户、食实封一千户彭睿。襟灵夷廓。材气沉雄。蕴忠德以自将。偶亨辰而致用。爰自董率材官之旅。周旋岩陛之间。挟毂宣勤。超亭贾勇。历更武爵。遂建使旟。洎参掌于戎昭。亦荐临于边要。羊羹均享。虎落沈氛。桃李之信克彰。椒兰之誉益塞。允升近卫。乃训烝徒。听申令以推明。奉警巡而增肃。载深亲倚。用示甄酬。总万骑于连营。拥双旌于列镇。资于谨质。申翊凝严。仍进重封。并推茂奖。于戏。德刑具举。鲁史述夫善经。惠直兼资。周诗美其良翰。懋讲整军之要。罄输奉上之诚。钦服训言。以对休命。可特授依前检校尚书右仆射、使持节洮州诸军事、洮州刺史、兼御史大夫、充保顺军节度、洮州管内观察处置等使、侍卫亲军马军副都指挥使、加食邑七百户、食实封二百户、功臣、散官、勋、封如故。 


      　　夏守赟建节侍卫步军副都指挥使同前 

      　　王者制军之宜。载崇于藩卫。命帅之重。必择于仁贤。况乎分二广以奉宸。长十连而观政。师门进律。戎乘宣风。眷言勋旧之臣。早居亲信之地。甄升斯允。奖渥惟行。忠果雄勇功臣、殿前都虞候、保信军节度观察留后、金紫光禄大夫、检校尚书右仆射、持节庐州诸军事、庐州刺史、兼御史大夫、上柱国、会稽郡开国公、食邑三千九百户、食实封八百户夏守赟。方厚存诚。精刚禀质。材谋特立。义勇兼闻。自奋迹以宿官。乃首公而宣力。声猷茂洽。志节弥坚。爰资驭众之能。亟佐脩戎之任。惟太原劲兵之处。洎常山临代之冲。俾护屯师。时惟固圄。是用畴资明效。特被宠章。树长纛以前驱。遥临外屏。统旅贲而参侍。近冠中军。增衍食以兼优。表注怀而斯厚。于戏。风云之会。叶千载之逢辰。兄弟之华。美一门之竞爽。而尔之伯氏。同遘昌期。既迭处于五营。复对持于双节。非常之宠。当世鲜偕。尔其感念殊荣。倾输素蕴。励直躬而慎礼。讲善志以知方。懋昭厥庸。无忝我至公之举。可特授依前检校尚书右仆射、使持节邕州诸军事、邕州刺史、兼御史大夫、充建武军节度、邕州管内观察处置等使、侍卫亲军步军副都指挥使、加食邑七百户、食实封二百户、功臣、散官、勋、封如故。仍放朝谢。 


      　　彭睿移镇进侍卫马军都指挥使制 

      　　忠而能力。允济于事经。赏不踰时。式申于国典。眷言良帅。总治洪津。既绩用之有成。在宠章而何恡。保顺忠果雄勇功臣、侍卫亲军马军副都指挥使、保顺军节度、洮州管内观察处置等使、金紫光禄大夫、检校尚书左仆射、使持节洮州诸军事、洮州刺史、兼御史大夫、上柱国、宜春郡开国公、食邑四千三百户、食实封一千二百户彭睿。夙怀劲气。深练秘钤。外分将钺之权。中讲军和之政。威名克着。谨信勿渝。属以白马之区。金堤久溃。图下□□田而完塞。资握节以统临。役鼓观功。亲程于众力。安澜顺道。亟复于旧川。酌素虑以不忘。屹巨防而永固。寔繄武干。乃集勤庸。是用择夏口之名藩。换其六纛。颁司勋之采地。益以重封。载洽朝恩。愈光戎垒。于戏。懋功之举。盖勉于有劳。论报之方。益思于匪懈。荷兹奖命。尔宜钦哉。可特授依前检校尚书左仆射、使持节都督鄂州诸军事、鄂州刺史、兼御史大夫、充武昌军节度、鄂州管内观察处置等使、侍卫亲军马军都指挥使、加食邑七百户、食实封二百户、功臣、散官、勋、封如故。 


      　　夏守赟加恩制郊祀毕 

      　　吉土正谋。致扬烟于太乙。端闱出令。浃涣汗于庶邦。盖以荷神祗之眷怀。昭贶施之浃洽。矧在握兵之任。宜酬扈跸之劳。进律是先。懋功斯允。忠果雄勇功臣、侍卫亲军步军副都指挥使、建武军节度、邕州管内观察处置等使、金紫光禄大夫、检校尚书右仆射、使持节邕州诸军事、邕州刺史、兼御史大夫、上柱国、会稽郡开国公、食邑四千六百户、食实封一千户夏守赟。诚存志悫。器蕴深和。早遘遇于光华。亟腾凌于秘近。牙璋莅众。鏚钺登坛。绥列障以妥安。训徒兵而辑睦。鸰原继美。凫藻均欢。一昨陪侍禋郊。董司离卫。威容浸盛。翊斋辂以无哗。晨夕警严。护帷宫而载肃。信臣攸赖。勋策用彰。俾增厚于辕田。仍真封于井赋。贲兹忠力。嘉以荣名。式壮戎昭。良为庆典。于戏。宠禄是荷。保其位者惟恭。军政所观。循其言而在德。益思祗恪。以答褒嘉。可特授依前检校尚书右仆射、使持节邕州诸军事、邕州刺史、兼御史大夫、充建武军节度、邕州管内观察处置等使、侍卫亲军步军副都指挥使、加食邑七百户、食实封三百户、仍赐忠果雄勇宣力功臣、散官、勋、封如故。 


      　　杨崇勋加恩制天圣六年 

      　　门下。国家候日至之元辰。展国阳之大禘。旋衡双观。孚号万邦。示福赐之溥均。与臣工而胥赖。矧惟良帅。实扈清尘。书勋策而可稽。推宠章而惟允。具官某。夙怀忠德。绰蕴壮猷。探军志以惟精。服官箴而多裕。早由荣会。历侍近墀。出宣廉部之风。入赞期门之政。乃司羽骑。遂直岩除。应太微二将之躔。处都督万人之长。训齐增肃。亲倚尤深。比者祗飨郊宫。爰经信次。星枪组甲。提七萃以奉车。皇邸旌门。拥八屯而戒夜。勤庸克茂。图政攸先。是用增麟阁之美名。贲其诚效。益爰田之多赋。陪以真封。诞告外朝。并申嘉命。于戏。因文事而陈武备。克辑于帝容。行庆赏以劝劳臣。式昭于国典。荷兹密渥。励乃深衷。勤思善经。无忘恪位。可。 


      　　夏守赟移镇殿前都指挥使加恩制明道元年十一月 

      　　门下。奉天地者以德则来辅。守宗祏者以惇则攸亲。朕以四海之同文。丁千龄之华旦。因上帝之申儆。属新宫之亟成。赉及万邦。改于元历。且以将帅之长。实有宿卫之勤。增授厥官。以劝事上。择兹刚日。告于明庭。忠果雄勇宣力保顺功臣、殿前副都指挥使、保大军节度、鄜州管内观察处置等使、金紫光禄大夫、检校司空、持节鄜州诸军事、鄜州刺史、兼御史大夫、上柱国、会稽郡开国公、食邑八千一百户、食实封二千二百户夏守赟。练达韬钤。敦阅诗礼早崇秩序。亟涉岁时。亦尝仗节而乘边。必先诸将而料敌。忠谨可尚。进止有仪。逮司兰锜之师。能遵司马之法。戎章式遏。军政无哗。访之和门。谓为良率。今者冬官蒇事。赖尔董护之勤。礼卿缮仪。资乃警巡之效。致中外之辑睦。谅夙夜以勤劳。是因舍爵之初。覃及策勋之命。殿陛剧委。韩奕名区。加以五教之荣。升之交戟之卫。户封真赋。并以为优。推此宠章。举以畴尔。于戏。止戈为武。诚及于时平。惟器与名。允无于虚授。祗服休渥。永保令猷。可。 


      　　高继勋检校尚书右仆射昭信军节度仍旧军职加恩制明道元年十月御楼 

      　　门下。国家以宫寝落成。国容斯举。昭谢天地。祗见祖宗。建号纪元。式布惟新之令。均禧及物。普行大赉之恩。乃眷帅臣。特颁渥典。卫圣忠果功臣、侍卫亲军马步副都指挥使、保顺军节度、洮州管内观察处置等使、金紫光禄大夫、检校户部尚书、使持节洮州诸军事、洮州刺史、兼御史大夫、上柱国、渤海郡开国公、食邑五千一百户、食实封八百户高继勋。忠纯夙禀。干勇兼资。早列职于近墀。亟效能于烦使。入提禁旅。出抚边城。备彰经武之才。克着训戎之略。洎领斋坛之钺。仍司兰锜之兵。借乃腹心。镇于方面。恩威克济。纪律有严。属兹覃霈之初。宜举懋功之赏。抚南康之巨屏。视端揆之崇资。载益户封。并申徽数。于戏。荷庞鸿之福。恩爰洽于宠灵。尽俯偻之恭。分勿忘于典训。祗服丕命。以保令猷。可。 




      ●宋大诏令集卷第一百 

      　　军职六 

      　　夏守赟加恩制明道二年二月七日籍田 

      　　门下。国家致严清庙。荐陈昭谢之仪。有事方坛。特举躬耕之礼。备威容而式序。霈德泽以惟新。乃眷将臣。首膺赏典。忠果雄勇宣力保顺功臣、殿前都指挥使、定国军节度、同州管内观察处置等使、金紫光禄大夫、检校司徒、使持节同州诸军事、同州刺史、兼御史大夫、上柱国、会稽郡开国公、食邑八千八百户、食实封二千五百户夏守赟。性敦沉毅。行本忠纯。早承先帝之知。久践近司之职。委之方面。颇着于威声。侍夫轩墀。屡闻于事政。寻加外镇。俾副中权。爰策励于徒兵。乃阶升于骑帅。勋庸斯懋。倚任弥隆。总周卫之爪牙。授元戎之节钺。昨以絜齐禁殿。祼享宗祊。驻大驾于帷宫。手洪縻于帝借。巡昼警夜。戒千列而奉严宸。执锐披坚。统万师而扈清跸。勤劳斯至。褒宠攸宜。是用加食采之真封。进叙功之美号。斯为异数。谅协佥谐。于戏。缛礼克成。湛恩允洽。况率虎貔之旅。每持金石之心。特荷徽章。勉思报效。愈增励翼。无忝眷称。可。 


      　　高继勋加恩制同上 

      　　门下。命社建侯。列土有传家之美。拥麾为帅。因时膺行赏之文。属典礼之交脩。乃徽章之并茂。遘兹宠渥。诞告彝伦。卫圣忠果功臣、侍卫亲军马军都指挥使、昭信军节度、虔州管内观察处置等使、金紫光禄大夫、检校尚书右仆射、使持节虔州诸军事、虔州刺史、兼御史大夫、上柱国、渤海郡开国公、食邑五千八百户、食实封一千一百户高继勋。详练戎钤。该明战器。达武侯之八阵。研曲逆之六奇。自仗节以临边。善甘绝而待士。抚和而训下。式遏以防闲。自登斋坛。益严师律。隐若巨屏。辑此遐氓。今者卜吉之从。紫掖奉明馨之荐。惟春之仲。金根躬耕耨之仪。况率贡之爰来。宜观能而覃及。载书盟府。锡赋辕田。重以贞封。允为优数。于戏。平时之将。在抚众以为先。涣汗之恩。固畴功而攸茂。勉兹令誉。克镇大邦。可。 


      　　夏守赟加恩制景祐二年十二月十五日□□南郊 

      　　门下。朕荷上天之凝祐。致绵＜宀禹＞之大宁。恭陈归命之仪。以答丰融之贶。仍俯从于舆议。勉祗授于鸿名。思与群伦。共均纯嘏。眷惟良帅。早着殊勋。爰畴扈跸之劳。首被出纶之命。忠果推诚宣力保顺功臣、殿前都指挥使、定国军节度、同州管内观察处置等使、金紫光禄大夫、检校司徒、使持节同州诸军事、同州刺史、兼御史大夫、上柱国、会稽郡开国公、食邑九千五百户、食实封二千八百户夏守赟。性资沉勇。器茂渊冲。明军志以惟寅。厉忠规而益壮。奉干城之重寄。有莅众之宏才。被遇先朝。契风云之嘉会。典司禁旅。挺金石之纯诚。弥彰夙夜之勤。备罄倾输之节。一昨吉土。陪侍皇舆。整仗卫以无哗。训师兵而惟肃。宜示褒优之宠。式旌翊护之能。峻以崇阶。增其多户。益兹真食。并举徽章。于戏。精意之禋。荷灵心之昭答。懋功之赏。在国典以斯行。祗膺既渥之恩。益励浚明之德。可。 


      　　李用和加恩制庆历四年十一月□□南郊 

      　　门下。国家涓景至之辰。行郊报之礼。祭莫尊于飨帝。体莫鉅于配天。惟典领于禁兵。寔扈陪于斋辂。饮至之始。进律是先。载揆刚辰。告于列位。忠果功臣、殿前副都指挥使、建武军节度、邕州管内观察处置等使、金紫光禄大夫、检校右散骑常侍、持节邕州诸军事、邕州刺史、兼御史大夫、上柱国、陇西郡开国侯、食邑一千六百户李用和。性资沉谨。志励倾输。知经武之善猷。蹈保身之懿戒。而自训齐爪士。出入岩除。节制载加。式耀阃旄之寄。谁何克谨。久司殿卫之雄。爰属类禋。寔繄恭恪。总师兵而辑睦。侍警跸之凝严。允谓武材。载图忠力。特伸崇拜。用示佥畴。烟阁之名。井田之数。仍增贞赋。用极褒恩。于戏。俯偻荷王命之恭。斯为令德。严庄总军律之要。可着威名。汝惟勖哉。往服于训。可。 


      　　李昭亮加恩制庆历七年南郊 

      　　门下。类帝致诚。礼讫修于吉土。荷天敷祐。庆遐浃于绵区。其有世嗣公侯。躬荣将帅。夙着总戎之效。宜循进律之文。爰降丝纶。诞告中外。忠果守正功臣、殿前副都指挥使、宁武军节度、利州管内观察处置等使、金紫光禄大夫、检校兵部尚书、使持节利州诸军事、利州刺史、兼御史大夫、上柱国、陇西郡开国公、食邑九千五百户、食实封一千三百户李昭亮。性钟端敏。智适变通。有制众之良谋。为承家之令器。环拱早扬于茂绩。 


      藩宣荐洽于休声。诗曰贻谋。易称善庆。带河砺岳。能绍于先猷。授土苴茅。不愆于世烈。虎豹习韬钤之略。貔貅归臂指之踪。统翊卫之六师。总东西之二广。风清号令。日着威名。具扬七德之方。岂止万夫之特。属修郊礼。爰侍皇舆。勤劳载宣。忠力弥劭。是用进加宠数。式示恩私。号美褒功。赋增多邑。旌崇之命。焕耀尔躬。于戏。衍戚里之芳猷。扬名有裕。副将坛之休烈。慎守无亏。勿渝金石之诚。伫列旂常之绩。可。 


      　　许怀德检校尚书左仆射充殿前都指挥使保平军节度使加恩制皇祐二年十月明堂 

      　　门下。惟圣荐诚。肇崇于元祀。惟天孚佑。覃及于庶官。其有夙擅武材。久推忠干。联本兵之任。总中禁之司。锡乃徽章。告于列位。卫圣忠果雄勇翊载功臣、殿前副都指挥使、宁远军节度、容州管内观察处置等使、金紫光禄大夫、检校右散骑常侍、使持节容州诸军事、容州刺史、兼御史大夫、上柱国、颍川郡开国公、食邑二千九百户、食实封六百户许怀德。沉雄余力。夷廓多能。录效戎旅之资。旌勋旄钺之贵。典戍屯之重。则尺籍至明。掌环尹之严。则徼道弥肃。向者出陪景从。入扈斋居。七萃无哗。千庐有谧。尔惟勤荩。予实嘉之。属宗飨之方行。均福厘而旁暨。易节东阳之壤。增华左揆之称。申正师名。并畴井赋。于戏。顾諟天命。非大祭不能祗其欢。对扬王休。非良臣不能懋其赏。钦服茂渥。往惟勖哉。可。 


      　　许怀德加恩制皇祐五年十一月十一日南郊 

      　　门下。王者称禋宗之礼。秩祼京之文。展羞天地之灵。款侑祖宗之圣。翕臻帝嘏。交集神欢。布庆恩章。申褒懿律。揆兹谷旦。扬于外廷。卫圣忠果雄勇翊戴功臣、殿前都指挥使、保宁军节度、婺州管内观察处置等使、金紫光禄大夫、检校尚书左仆射、使持节婺州诸军事、婺州刺史、兼御史大夫、上柱国、颍川郡开国公、食邑二千六百户、食实封九百户许怀德。植操温严。蕴材沉毅。亶威名而有裕。宣武略以无前。向历藩垣。比登岩陛。克资谨密。允赖训齐。比者自宫徂郊。再宿为信。属车之列。扈从以清尘。皇邸之居。谁何而警夜。服劳斯美。图效所先。是用员峻于三大夫。品崇于八柱国。畴其多赋。增及爰田。以洽殊私。以昭异奖。于戏。精而勤力。式壮于声容。赏以劝功。载升于命数。往膺茂典。益宜钦哉。可。 


      　　许怀德加恩制嘉祐元年九月十六日□□恭谢 

      　　门下。王者受天明福。百顺之享弗颛。肆眚绵区。万方之庆斯洽。矧予良帅。久扈禁宸。属祭日以赏功。循国章而进律。俾宣成命。申告外庭。卫圣忠果雄勇翊戴功臣、殿前都指挥使、保宁军节度、婺州管内观察处置等使、光禄大夫、检校尚书左仆射、持节婺州诸军事、婺州刺史、兼御史大夫、上柱国、颍川郡开国公、食邑四千三百户、食实封九百户许怀德。刚直而和。朴忠以实。练达军政。参究武经。居得士类之欢心。动叶几先而发虑。善敢勇以行己。能谨畏而饬躬。顷护塞垣。奋乃执戈之效。亲提禁旅。毅然御众之才。一登将坛。屡更帅节。蔚有庄重之称。固勤宿卫之劳。翊我斋居。讫于祠事。奉威仪而有恪。肃内外以无哗。宜畴尔能。以申朕命。特峻贵阶之等。仍加采邑之田。真食衍封。徽章备举。于戏。神休拥集。方怿以克承。王泽率覃。无忘于是荷。勉膺光宠。益励训齐。可。 


      　　许怀德加恩制嘉祐四年十一月 日□□祫享 

      　　门下。赏以懋功。俾有能之知劝。祭之为泽。思在位以咸均。嘉盛礼之斯成。务推恩而惟广。矧乃耆明之彦。是为心膂之臣。宜尔优隆。式扬诞告。卫圣忠果雄勇翊戴功臣、殿前都指挥使、保宁军节度、婺州管内观察处置等使、特进、检校尚书左仆射、使持节婺州诸军事、行婺州刺史、兼御史大夫、上柱国、颍川郡开国公、食邑五千户、食实封一千二百户许怀德。劲勇之质。盖禀天资。忠厚之良。自为国器。少有四方之志。出逢千载之辰。蕴其材谋。能自奋励。训我士卒。号令之信甚明。为予爪牙。介胄之色难犯。爰采军中之誉。俾分闑外之权。遂膺髦节之荣。专董貔貅之旅。宿卫宫禁。周旋岁时。宣力其勤。有知无不为之节。尽瘁后已。加老而益壮之心。诚未耗于精明。岂但矜于矍铄。属受厘之均庆。方浃宇以蒙休。载推图旧之怀。式叙畴劳之典。益其封食。录乃功庸。于戏。享爵禄之崇高。荷宠灵之优渥。挺金石不渝之操。兹惟事上之诚。知富贵克守之难。用保有终之吉。勉矣来效。往其钦哉。可特授依前尚书左仆射、使持节婺州诸军事、行婺州刺史、兼御史大夫、充殿前都指挥使、保宁军节度、婺州管内观察处置等使。加食邑七百户。仍赐卫圣忠果雄勇宣力翊戴功臣、散官、勋、封如故。主者施行。 


      　　李璋授殿前副都指挥使武康军节度使制 

      　　门下。羽林神兵。北环天卫之象。黄帝战法。中严邦律之师。国家鬯武林于四遐。提禁屯于千列。进总凝岩之护。历图劲杰之资。稽众得人。告廷孚命。具官某。气沉而果事。性裕而知方。厉许国之单忠。达治兵之善志。绪服高华之望。名推亲信之良。朕念常乐之慈。怆不及养。顾渭阳之族。闻盖多贤。自擢领于戎昭。已积迁于留寄。属岩除之缺帅。宜斋钺之命才。六纛启途。既袭重侯之贵。万兵留帐。方资缓带之安。虽其素劳。不曰异宠。于戏。执干戈则有社稷之卫。常慎于假人。听鼓鼙则怀将帅之思。实深于注意。维蹈忠义者急于报主。盖喜功名者要之逢时。勉规壮图。尚率明训。可。 



宋大诏令集_5(101-130卷，缺106-115卷)   
  

     ●宋大诏令集卷第一百一 

      　　军职七 

      　　李璋依前殿前副都指挥使武康军节度使加食邑实封功臣制明堂 

      　　门下。夫物莫不本于天。人莫不严于父。朕靡玉牲玉之爱。所以反始之祈。感霜露之临。所以奉先之飨。于是稽祥符之肇志。酌皇祐之阔文。载蠲路寝之居。以放合宫之位。音和而群物至。孝奏而上临通。翕受天符。发为邦涣。具官某。性质沉毅。材谋肃良。动于三略之微。隐矣万夫之御。蹈世忠于旧阅。懋邦器于远图。朕富具中区。靡逮亲颜之侍。恩流外戚。莫隆舅族之贤。固已仗帅钺于殿除。袭侯章于茅社。会讲大事。倚绥劲臣。自齐居紫闱。肃陈千列之卫。迺顺祗清庙。安护六飞之行。适拜胙于禋庭。首议劳于盟府。功以号进。勋如赋加。式推神惠之蕃。并为师服之宠。于戏。保富贵之匪易。而要德之所以终。期功名之匪难。而要时之不可失。往率至训。益思令图。可。 


      　　李璋授依前武成军节度使加勋食邑制 

      　　门下。朕肇禋阳郊。先事世室。礼行而孝慈服。诚至而福瑞熙。参绎内外之劳。合孚上下之施。畴先列位。我有劲臣。具官某。性禀沉雄。材资敏济。蹈世忠之一节。明军志之大方。况西京之外家。实先帝之内弟。千庐列位。入提禁旅之巡。十乘启行。出总藩旄之寄。辑敷士训。蠲弭民苛。属讲宗祈之文。首虔方贡之职。肆灵娭之昭听。按奖典以均休。陪以列户之封。锡之茂勋之等。兹为异数。以格前彝。于戏。有命自天。甫涣风霆之号。乃心尔位。尚绥车服之荣。不懈其承。惟慎无斁。可。 


      　　郝质授殿前都指挥使安武军节度使加勋食邑实封制 

      　　门下。国家统御之势大。维持之业隆。外倚四岳藩翰之臣。中谋万夫貔虎之帅。故奉委裘而群情固。闻受瑁而三灵趋。肇临发政之辰。首下颁朝之命。具官某。性资庄厚。气略沉雄。通玉帐之善经。体金行之正气。自昔先帝。知为劲臣。因其勋旧之名。立在亲信之地。会缀衣之陈牗。提卫甲之环宫。曾无夜鼜之哗。自得刚牙之重。绍帝符于景祚。涣邦号于前彝。视秩冠于文昌。徙节临乎安武。加以总正使范。敦封井腴。并旌岩陛之劳。以奉师干之宠。于戏。天之壁垒。象在羽林。王之爪牙。职于圻父。盖地严则必资拱扈之力。师众则尤赖训齐之方。往坚壮图。思答殊遇。可。 


      　　李璋检校右仆射殿前都指挥使建雄军节度使加恩制嘉祐八年四月十二日 

      　　门下。朕奉凭几之遗言。膺践祚之重寄。惕焉若厉。惧不克胜。惟时赏赉之行。厥有政常之旧。盍申前训。昭示至公。翊卫功臣、殿前副都指挥使、武康军节度、洋州管内观察处置等使、金紫光禄大夫、检校工部尚书、使持节洋州诸军事、洋州刺史、兼御史大夫、上柱国、平原郡开国侯、食邑一千一百户、食实封四百户李璋。当朝近亲。奕世积德。地连戚里。不以贵富而自矜。职在殿岩。惟知朴谨之为守。先王违豫。肆朕缵承。徼巡有严。表里惟穆。尚书右相。全晋大邦。临长师联。进开国公。重陪多赋。仍衍真封。宠光所加。贤令攸属。于戏。遭家不造。方艰疚于予怀。卫社有劳。宜褒优于乃绩。勿忘忠荩。永对丕图。可。 


      　　贾逵建武节度殿前副都指挥使制元丰元年七月癸亥 

      　　观羽林之文。上以环于帝极。列钩陈之位。内以扈于王宫。引天下之精兵。饬殿中之厚卫。咨尔良帅。告予大廷。雄勇忠果亮节保顺守正翊戴功臣、侍卫亲军马军副都指挥使、昭信军节度观察留后、金紫光禄大夫、检校吏部尚书、使持节虔州诸军事、虔州刺史、兼御史大夫、上柱国、河内郡开国公、食邑四千九百户、食实封一千户贾逵。气毅以和。性沉而敏。心通奇正之学。谋合韬钤之书。久握军符。寖更事务。且外屯万骑。自先十乘之行。而中附千庐。孰长万夫之政。命惟予慎。才莫汝宜。是用远班戟纛之严。近付貔貅之众。总司尺籍。密侍禁除。维旌节之有绸。维爪牙之无恤。于戏。戎车靡伐。既居上将之元。师律允臧。乃迪丈人之吉。盖喜功名者时患易失。保富贵者终惧难图。尚有壮猷。思率明训。可特授依前检校吏部尚书、持节邕州诸军事、邕州刺史、兼御史大夫、充殿前副都指挥使、建武军节度、邕州管内观察处置等使。 


      　　杨遂宁远军节度使殿前副都指挥使制元丰二年正月壬午 

      　　国家宿劲兵于京师。严近卫于宫禁。有周庐之千列。应如毕之七星。肆择忠良。董司纪律。孚此显命。告于治朝。侍卫亲军副都指挥使、容州管内观察使、金紫光禄大夫、检校工部尚书、使持节容州诸军事、容州刺史、兼御史大夫、上柱国、南阳郡开国公、食邑四千一百户、食实封九百户杨遂。禀肃毅之资。怀沉敏之略。奋身许国。彯赵士之曼缨。厉志图功。抚臧宫之鸣剑。扬我武节。为时虎臣。出临塞垣。归总屯骑。屡阙陛岩之帅。畴当斋钺之权。老于治军。无以易汝。由廉车而建大纛。提尺籍而扈中宸。位既超荣。地在亲倚。于戏。维士伍辑睦。乃免祈父之讥。维号令信明。则无李法之慢。畏慎所以持富贵。勤劳所以答龙光。往肩尔诚。勿替予训。可特授依前检校工部尚书、使持节容州诸军事、容州刺史、兼御史大夫、充殿前副都指挥使、宁远军节度使、容州管内观察处置等使。 


      　　杨遂依前殿前副都指挥使宁远军节度使加恩制 

      　　门下。朕涓练时日。共严帝亲。款祠灵宫。告假清庙。备鸾车之肹饰。张黼幄之熉黄。惟咸一德股肱之臣。与不二心熊罴之士。或相祀左右。或御侮后先。逮熙事之休成。宜宠光之布濩。具官杨遂。矫矫嗜义。惓惓秉忠。得气俗于山西。有威名于疆外。总司武旅。诃卫钩陈。肃若万兵之无哗。逮兹三献之毕礼。属均灵贶。特举褒章。增衍爰田。陪敦真食。于戏。钦翼祗栗。已极事天之诚。夷易庞鸿。俾同称物之泽。毋怠丕训。益宣壮猷。 


      　　卢政授殿前副都指挥使武泰军节度使制元丰三年十二月癸未 

      　　内卫王宫。莫重亲兵之寄。外分将阃。有严总帅之权。肆择虎臣。式绥貔旅。诞扬明命。孚告大廷。侍卫亲军马军副都指挥使、黔州管内观察使、使持节黔州诸军事、黔州刺史、定州路副都总管、上柱国、平原郡开国公、食邑四千户、食实封三百户卢政。受材劲强。秉志庄翼。义色形于介胄。奇略得于韬钤。蚤更武服之劳。久握军符之重。赴功不懈。治众有方。顾千列之周庐。拱三阶之紫极。申严师律。繄予心膂之良。增广国威。属尔爪牙之任。锡之徒御。授以钺旄。非特厚顾荣之私。盖以观董齐之政。于戏。维宽勐允济。迺辑睦于士心。维忠顺迪常。可保承于天宠。往肩诚节。勿替训辞。可特授依前持节黔州诸军事、黔州刺史、充殿前副都指挥使、武泰军节度、黔州管内观察处置等使。赴阙贡职。 


      　　燕达除殿前副都指挥使武康军节度使制元丰四年八月己巳 

      　　祈父之官。司王爪士。上将之任。为国虎臣。予得智勇之材。俾共左右之卫。诞扬休命。播告大廷。侍卫亲军马军副都指挥使、金州管内观察使、持节金州诸军事、金州刺史、上柱国、河南郡开国公、食邑二千二百户燕达。拔迹戎行。厉躬武节。深明分数之守。兼识变通之权。捍外侮于西陲。佐濯征于南服。尝鼓儳趋厄。以奋率烝徒。能降城艾旗。以荡定逋寇。夙付简稽之籍。进督号噭之军。人知训齐。众不哗乱。是严师律。擢护殿岩。越从廉车。遂总斋钺。于戏。惟威爱足以临下。惟忠义可以报君。勤懋乃心。钦迪朕意。可特授持节洋州诸军事、洋州刺史、充殿前副都指挥使、武康军节度、洋州管内观察处置等使、勋、封如故。主者施行。 


      　　燕达加恩制南郊元丰七年 

      　　门下。朕祼鬯于庙。以承祖宗之休。扬烟于郊。以迎天地之贶。时则有搢绅之辅。以昭相于祀仪。时则有貔虎之臣。以肃清于兵卫。肆颁明命。敷昭群伦。具官某。谋果而周。气和而毅。训齐师律。素号于严庄。总治戎昭。亦多乎整暇。属我肇禋之举。扈予清跸之行。林林万夫。晨趋于鸾辂。严严三帅。夜警于帷宫。既获考于礼文。宜肆均于神惠。锡以茂勋之等。陪之多井之腴。于戏。徕祗郊而神所怀。既叶天人之助。上有泽而下必至。宜先将帅之臣。益茂乃忠。以对予宠。 


      　　燕达授检校司空加恩制元丰八年哲宗嗣位 

      　　门下。周之有德也。选将以一三军之心。汉之全盛也。择人以折四方之难。矧惟寡德。获绍丕图。宜褒序于虎臣。俾总绥于貔旅。具官某。气劲而勇。谋果而周。出治戎车。固多整暇之誉。入齐师旅。素载严庄之称。遭国宅忧。肆朕承极。徼巡甚肃。表里维宁。是用更华将钺之雄。总职殿岩之寄。视秩空土。衍食爰田。于戏。安不忘危。予则宠干城之烈。忠而能力。尔则保爵禄之荣。往服休嘉。益思懋勉。 


      　　燕达加恩制元祐元年明堂 

      　　门下。朕卜季秋之辰。修宗祀之礼。我将我享。载祈上帝之休。丕显丕承。祗诵祢宫之烈。惟卜万夫之长。董予诸卫之师。其敷宠章。以诏群辟。具官某。遘世熙洽。取位显融。禀气俗于山西。积勤劳于阃外。拥旄遂野。早传师律之庄。折馘峤南。尝懋战多之赏。属举合宫之飨。扈陪大驾之行。方申锡于灵符。宜进膺于宠典。多与之邑。以图尔劳。于戏。缉古旷文。实国大事。内则倚搢绅之辅。以协相于祀仪。外则赖貔虎之臣。以肃齐于士气。往承宠渥。益茂忠嘉。 


      　　步军副指挥使苗授建节殿前副都指挥使制元丰三年七月丁巳 

      　　出总元戎。作先声于士气。入为环尹。寓军政于国容。将伸阃外之威。以迪师中之吉。咨于尔众。朕得其人。侍卫亲军步军副都指挥使、威武军节度观察留后、持节福州诸军事、福州刺史、上柱国、济南郡开国公、食邑二千八百户、食实封三百户苗授。早以异材。见称武略。被服忠义。有烈丈夫之风。砥砺廉隅。得士君之概。荐扬边圉。益着劳能。拔自众人。既蒙先帝之遇。遂拜大将。无复一军之惊。祗扈殿岩。肃将斧钺。予欲少长有礼而兵可用。汝其夙夜在公而令必行。于戏。爱克厥威罔功。兹为深戒。师众以顺为武。古有成言。惟懋乃衷。毋忘朕训。可特授持节黔州诸军事、黔州刺史、充殿前副都指挥使、武泰军节度、黔州管内观察处置等使、勋、封、食实封如故。 


      　　苗授罢殿帅检校司空移镇知潞州制元祐四年七月十日 

      　　门下。上将之任。本智略以为先。万夫所望。亦材武之兼尚。惟擢拜之未几。亟辞疾以告劳。言念悃诚。式敷明命。殿前副都指挥使、武泰军节度、黔州管内观察处置等使、持节黔州诸军事、黔州刺史、上柱国、济南郡开国公、食邑二千八百户、食实封三百户苗授。早读兵法。有志事功。久践戎行。自奋边鄙。入参环列。既被遇于先朝。累积岁劳。适谋选于元帅。遂分旄节之寄。克谐卒乘之权。宿卫逾年。勤勚为请。愍独贤于烦使。俾蹔佚于近藩。爵加贵名。邑衍真食。潞子之旧。俗武而淳。守土之臣。事简且暇。于戏。建纛而出。知宠数之不移。勿药有瘳。幸年岁之未暮。卧理非壮士之节。力疾有忠臣之风。勉俟安平。起就勋业。可特授检校司空、持节房州诸军事、房州刺史、充保康军节度、房州管内观察处置等使、知潞州军州事、兼管内劝农使、兼提举泽晋绛慈辽州威胜军屯驻、驻泊就粮、本城兵马巡检公事。替韩宗古。加食邑五百户、食实封二百户、勋封如故。 


      　　刘昌祚授殿前副都指挥使武康军节度使制元祐四年七月十日 

      　　门下。都畜卫兵。莫如国朝之盛。次补元帅。盖本祖宗之常。顾惟万骑之选师。重以千庐之严徼。欲众心之素服。非宿将而莫当。诞告在廷。咸听朕命。侍卫亲军步军副都指挥使、冀州管内观察使、持节冀州诸军事、冀州刺史、上柱国、彭城郡开国公、食邑一千九百户、食实封一百户刘昌祚。奋由弓剑。资以韬钤。整于治军。材出边将之右。勇于对敌。声着陇山之西。乃者取其先朝指纵之余。授以平原总护之责。穹庐久困。既款塞以来廷。环尹适虚。归释甲而御众。爰加旄节之重。以壮辕门之观。旌旆不移。什伍如故。当使少加号令。自益精明。于戏。仁足附众。则六师不扰。威能克爱。则万夫可齐。亦俾貔貅之徒。咸知忠孝之节。勉矣来效。往其钦哉。可特授持节洋州诸军事、洋州刺史、充殿前副都指挥使、武康军节度、洋州管内观察处置等使、勋、封、食邑、实封如故。 




      ●宋大诏令集卷第一百二 

      　　军职八 

      　　刘昌祚加恩制元祐四年宗祀 

      　　门下。朕因路寝之正。举合宫之祠。礼乐法商周之隆。车服兼汉唐之盛。出款原庙。还向上穹。职贡充庭。工师履位。兵卫如植。旌旆不烦。实惟有人。以克成礼。殿前副都指挥使、武康军节度、洋州管内观察处置等使、持节洋州诸军事、洋州刺史、上柱国、彭城郡开国侯、食邑一千九百户、食实封一百户刘昌祚。天资鸷勇。性本忠良。结发从军。号马上之飞将。授钺临塞。皆关中之要区。方西鄙之须材。会中军之谋帅。畀之旄节之重。付之貔虎之师。归阅浃旬。旋闻辑睦。逮此熙成之庆。赖其宿卫之勤。既增封爵之崇。仍加真食之厚。于戏。古之明主。立赏以待有功。古之贤将。有功而耻自列。服于霈泽之异。勉尔勋名之思。贵当益恭。老当益壮。可特授依前云云。进封开国公。加食邑七百户。食实封二百户。勋如故。 


      　　苗授殿前副都指挥使保康军节度使制绍圣元年正月庚寅 

      　　国家重内轻外。强本弱枝。简稽将帅之臣。总率熊罴之士。式敷涣号。图任旧人。检校司空、右卫上将军、上柱国、苗授。为时虎臣。学古兵法。智略发于洮陇。威名震乎边庭。被遇先朝。擢司禁卫。迺者进受元戎之寄。肃将斋钺之严。出偃价藩。退休祠馆。祭遵好礼。缓带而雅歌。钦德成功。深居而高卧。畴若中军之任。莫如宿将之良。借其老成。起以旧节。入为环尹。祗扈殿岩。于戏。帅乘用和。唯忠勇则兢劝。旌麾不改。伫号令而一新。往懋乃心。无忘朕训。可特授检校司空充殿前副都指挥使、保康军节度、房州管内观察处置等使。 


      　　姚麟建节制绍圣二年九月丁巳 

      　　外则提将之符。折冲万里。内则握兵之要。环列千庐。非有斥境干城之材。曷副授钺拥旄之任。得人以兢。扬命惟休。侍卫亲军马军副都指挥使、建武军节度观察留后姚麟。严翼以善谋。沉雄而有暇。蚤共武服。同讫天诛。自奋直前。禀山西之劲气。所当辄破。驰塞外之威名。积有战多。显登勇爵。荐历营屯之长。宠加后务之留。惟是亲兵。重于谋帅。绥予罴旅。繄我虎臣。其解平凉之章。还秉武康之节。总司尺借。密侍禁涂。备大将之威仪。壮中军之锋颖。于戏。宣王弗纯乎正雅。以祈父之不聪。周公戒用于常人。在虎贲之知恤。往祗朕命。尚悉乃心。可特授持节洋州诸军事、洋州刺史、充殿前副都指挥使、武康军节度、洋州管内观察处置等使。 


      　　殿前副都指挥使姚麟移镇升使制元符三年正月徽宗嗣位 

      　　门下。朕钦承宝位。缵绍丕图。遗大投艰。惕循祖考之烈。捍难御侮。实赖爪牙之良。宜褒卫社之勤。申锡告廷之命。武康军节度使、殿前副都指挥使姚麟。器质刚毅。术略深沉。驰塞外之雄名。禀山西之劲气。蚤分将阃之钺。允护殿岩之兵。遭家宅忧。肆朕绍服。徼巡肃给。内外无哗。用更瑞节之旄。俾易名藩之屏。越升位序。申衍井腴。于戏。任贤使能。王者所以御世。归美报上。忠臣所以事君。勉迪壮猷。答扬休命。可特授检校司空、充殿前都指挥使、建雄军节度使。 


      　　曹诵罢军职建节充中太一宫使制 

      　　门下。朕顺名器以昭大功之治。简材能以授元戎之权。乃眷沉雄之英。允扬忠实之效。肆颁异数。诞告群功。侍卫亲军马军副都指挥使、福州管内观察使曹诵。赋笃实之姿。怀闳博之量。阅试惟旧。才猷有闻。扈殿陛之寅恭。总禁屯而严翼。况武惠之烈。着在邦家。慈圣之仁。覆于寰海。汝惟勋戚之绪。克瘁勤劳之诚。岂独联肺腑之亲。实亦膺爪牙之任。繇居环卫。屡易岁阴。兹用褒嘉。特迁位秩。处以祠庭之逸。锡之将钺之华。付洋川之乐郊。畀武康之鉅镇。于戏。敦诗阅礼。夙高元帅之风。植纛建旄。益壮中军之势。往其勉懋。对此宠光。可特授持节洋州诸军事、洋州刺史、充中太一宫使、武康军节度、洋州管内观察处置等使、勋封食实封如故。主者施行。 


      　　姚古昭庆军节度使加食邑实封制政和六年七月二十日 

      　　门下。建牙授钺。式严外阃之威。剖竹分符。久重要藩之寄。眷时宿将。克着肤公。顾捷奏之上闻。岂褒章之可后。亶孚群听。明告治朝。侍卫亲军步军副都指挥使、保平军节度观察留后、充环庆路经略安抚使、兼马步军都总管、兼知庆州军州事、及管内劝农使、吴兴郡开国侯、食邑一千六百户、食实封一百户姚古。智虑精深。材资果达。共武之服。仗忠信以必行。中事之机。历艰难而独奋。世禀山西之气。众推河右之功。内则分卫于千庐。外则折冲于万里。威名夙着。号令益精。备御得宜。拊循有素。爰整其旅。往城于方。系执豪酋。荡平种落。坐据襟喉之地。潜销疆埸之忧。是用颁右浙之节旄。固庆阳之屏翰。并增多赋。申衍真封。载昭懋赏之功。式示见知之厚。于戏。每怀靡及。允资心膂之良。用戒不虞。尚倚干戈之卫。无烦予训。益奋尔庸。可。 


      　　高俅拜太尉制政和七年正月十日 

      　　门下。朕祗遹先猷。肇新武选。眷乃主兵之任。允为极品之官。肆图其人。允慎兹位。惟时宿将。嘉成绩之居多。扬于大廷。涣褒章而首及。殿前都指挥使、奉国军节度使、渤海郡开国公、食邑二千户、食实封九伯户高俅。材周以敏。志大而刚。果断沉雄。夙着爪牙之效。忠勤毖慎。肆推心膂之良。尝事潜藩。永肩诚节。顷临边寄。屡奏战多。暨密侍于殿岩。实入提于禁旅。宽而有制。肃以无哗。载念勋庸。申加位序。惟亚居近辅。时为掌武之臣。而列卫周庐。亦曰总戎之寄。名与实称。非贤莫居。命以时敷。稽众惟允。不改旌麾之旧。有严号令之新。于戏。四方无虞。盖倚干戈之卫。万邦为宪。尚资帷幄之筹。益既乃心。勿忘朕训。可。 


      　　郭仲罢军职除建武军节度使佑神观使制政和七年八月十八日 

      　　门下。提兵环卫。克殚共武之勤。解组和门。宜饬闵劳之典。眷乃虎臣之近。力辞骑旅之严。其考协于恩章。俾超升于位序。亶扬诏綍。猷告廷绅。侍卫亲军马军副都指挥使、婺州观察使、永嘉郡开国侯、食邑一千二百户、食实封三百户郭仲。率德沉雄。禀资勇毅。夙迈韬钤之略。聿高介胄之才。从王旅以宣威。拥戎方□亶而敌忾。如江如汉。载缵武功。我陵我阿。有指疆土。蔚彼山西之望。蔼然徼外之名。粤被搜扬。荐膺器使。周庐千列。蚤陪星位之师。尺籍伍符。久总羽林之政。进则侍殿岩之秘。退则修军律之繁。弹压有方。肃清为最。累吁天而沥恳。祈引疾以投闲。式谅忱诚。许休禁务。越自廉车之重。峻跻师钺之崇。置使祠庭。疏封采邑。以示初终之遇。以昭出处之光。于戏。虽曰均休。尚倚藩垣之寄。勉图勿药。用符鼙鼓之思。仰对褒嘉。永绥寿嘏。可。 


      　　刘延庆保信军节度使充殿前副都指挥使制政和八年五月五日 

      　　门下。设斋坛而授阃。外崇边圉之庸。提尺借以典军。内峻殿岩之寄。惟予勇将。克着肤公。肆因振旅之还。并锡扬庭之宠。侍卫亲军步军副都指挥使、泰宁军承宣使、鄜延路马步军副都总管、彭城县开国子、食邑五百户刘延庆。材全果毅。资赋劲严。沉雄推塞上之豪。精厉得金行之气。誓心许国。嘉忠节之不回。结发从戎。凛威名之已播。捣虚而入。则有折馘执俘之效。乘机而动。则有攻城略地之谋。久当一面之虞。允谓万人之敌。蠢兹夏寇。自速天诛。勤我枢臣。出宣庙算。以尔有干方之武。于时分统众之权。徒御啴啴。蚁蝼之群大溃。临冲茀茀。鸟鼠之穴遂平。遹观奏恺之音。用饬懋官之典。俾建高牙于巨屏。入联环尹于周庐。进开侯服之封。申衍户租之食。于戏。听鼓鼙而思将帅。予方厚于勤归。卫社稷而执干戈。尔益坚于报上。钦承明训。图称异恩。可。 


      　　刘延庆检校太保制宣和元年六月十七日 

      　　门下。曜神武而折遐冲。非威怀何以示德。劝有功而厉戎士。惟名器不可假人。比兴薄伐之师。往殄弗庭之寇。若时奏恺。既宣辟国之图。逮此策勋。并涣懋官之典。肆朌明命。孚告群工。殿前副都指挥使、保信军节度使、彭城郡开国侯、食邑一千户、食实封二百户刘延庆。禀质沉雄。挺资果锐。声闻边锁。负材气之无双。勇冠戎行。推战功之第一。屡奏鏖兵之胜。每观得隽之奇。有蠢跳梁。尚窥吾圉。实佐锋旗之讨。既先贝胄之行。王旅啴啴。方厉援旌之气。虎臣矫矫。已成拔帜之谋。烝徒被羽而鹰扬。敌国望风而兽骇。西戎即叙。爰输款附之诚。四方既平。斯播劳还之雅。乃宠褒于飞将。俾进陟于贰公。以畅天声。庸作尔祉。于戏。有德以立武事。允臻疆埸之安。稽首以扬王休。肆共勋名之保。无忘壮略。期称异恩。可。 


      　　刘仲武泸川军节度使制宣和元年六月十七日 

      　　门下。王者之师无战。讨叛所以伸威。天子之锡有功。班爵所以厉世。蠢兹夏寇。警我边陲。载昭师律之严。夙授庙谟之秘。惟时良将。克着显庸。诞孚赞册之辞。用耸治朝之听。侍卫亲军步军副都指挥使、保静军承宣使、彭城县开国子、食邑五百户、食实封一百户刘仲武。识通武志。材壮戎容。虑先千里之微。勇冠万夫之表。援桴鼓之急。誓弗及于身谋。躬介胄之劳。愤每形于义色。夙有履军搴旗之效。矧兼牧人御众之长。方王旅之濯征。指贼锋而迅往。中权后劲。乘鼓儳阻隘之机。彼竭我盈。有拉朽摧枯之势。所获万计。悉平三城。丕昭辟国之图。永绝窥兵之衅。周庐改组。用彰注意之专。巨屏建旌。肆懋策勋之渥。既多受祉。式遄其归。于戏。饮至而昭文章。兹有告成之典。制军而纠邦国。尚贤驭远之方。祗服恩辉。益肩忠略。可。 


      　　种师道保静军节度使制宣和元年六月十七日 

      　　门下。政典以九伐平国。莫严负固之诛。勋官以六赏等功。爰重战多之眂。乃眷乘边之帅。久勤经武之图。比莅师征。遂成军胜。方序劳而诏爵。宜孚号以扬廷。侍卫亲军马军副都指挥使、降授陇州防御使、泾原路经略安抚使、兼马步军都总管、兼知渭州军州事、管勾神霄玉清万寿宫、及管内劝农使种师道。气劲以庄。智明而果。邱樊养素。家承谷口之贤。草木知名。代有山西之将。蚤以风猷之劭。历更事任之繁。惟奇正之兼通。故弢钤之洞贯。改付戎昭之重。实提阃政之雄。属逋寇之陆梁。统烝徒而讨殄。天戈直指。无利兵强弩之乘。贼垒荡平。何战格雍门之拒。襟带拓萧关之戍。风霆开灵武之围。肆茂举于徽章。亶丕扬于伟绩。解和门之秘。其还号噭之军。授斋钺之严。用壮藩垣之寄。矧已朌于申命。兹并示于眷怀。于戏。脩我戎而整六师。允属宪邦之望。矢文德而洽四国。尚资固圉之谋。益励乃忠。以钦时命。可。 


      　　高俅除使相制 

      　　门下。紫枢通帝极之严。兹谨九重之卫。槐位辨外朝之正。式尊四近之贤。眷言宿将之英。久总禁戎之重。厚德惟美。用孚图旧之求。嘉绩居先。宜订陟明之选。诞扬褒律。敷告庶工。太尉、奉国军节度、充殿前都指挥使、兼神霄宫副使、渤海郡开国公、食邑三千四百户、食实封一千三百户高俅。智敏而行完。才宏而量博。弧矢之威天下。妙臻百中之能。诗礼之帅中军。雅着异闻之善。遘风云之亨会。依日月之休光。将币边庭。耀使华于漠北。收疆戎塞。耸战气于山西。峻更三帅之雄。嗣董周庐之次。侍殿陛者几二十载。护貔旅者踰百万夫。号令严明。肃和门而无犯。轩墀邃密。拱宸扆以攸宁。冠增武品之阶。超视政机之数。爰念勋劳之旧。孰可与俦。载惟攀附之良。见存无几。宜疏殊宠。以示眷怀。骍节雕戈。仍高牙于鉅镇。元衮赤舄。通揆路之华班。用增国体之崇。尚倚兵权之要。进丛霄之使组。敦采邑之圭腴。丕昭因任之明。茂举报功之利。于戏。爵禄之诏八柄。允谐德业之修。文武之宪万邦。期辅安强之治。懋膺予训。益迈尔庸。可特授开府仪同三司、依前奉国军节度使、兼领殿前都指挥使职事、充神霄宫使、加食邑七百户、食实封三百户。 




      ●宋大诏令集卷第一百三 

      　　武臣一 

      　　除拜 

      　　江南进奉使李从善泰宁军节度使制开宝五年闰二月癸巳 

      　　爵赏之设。所以劝忠。藩屏之寄。适彰无外。眷惟江表。夙奉朝经。每竭勤王之诚。尤恭事大之礼。属朕新平南越。再祀上元。命同气以入朝。备充庭而助祭。雷雨均覃于庆泽。旌幢宜被于明恩。江南进奉使李从善。和顺积中。孝友成性。禀先正义方之训。叶诗人恺悌之称。爰受教于乃兄。来献琛于上国。苞茅入贡。既伸述职之心。胙土分封。是委殿邦之任。矧惟兖海。素号奥区。俾资镇抚之才。岂恡便蕃之宠。上公亚相。用示兼荣。当体眷怀。勉思佩服。可特授光禄大夫、检校太傅、使持节兖州诸军事、行兖州刺史、兼御史大夫、上柱国、充泰宁军节度使、兖沂等州观察处置等使、仍封陇西郡开国侯、食邑一千户。 


      　　折御勋加恩制太宗即位 

      　　门下。上帝眷怀。获缵卜年之运。良臣推戴。颇彰宣力之劳。寰区之大庆方行。雨露之明恩是降。属兹刚日。爰举徽章。具官折御勋。武略资身。勋门袭庆。佐国颇输于忠节。传家不坠于令名。北方克静于烟尘。东鲁寻膺于节制。适属承祧之运。宜嘉进律之恩。俾陟崇资。用明优宠。知我旌酬之意。勉倾恭顺之诚。无忘训词。永受多福。可特授阙 


      　　石守信高怀德加恩制太宗即位 

      　　门下。朕昨者上遵遗旨。下迫群情。登九五之统临。为亿兆之司牧。顾惟眇质。何以克堪。允资推戴之勋。宜举旌酬之典。具官石守信。星辰间气。社稷元臣。洞战伐之沉机。秉忠贞之大节。具官高怀德。戎门袭庆。烟阁图形。传弓冶之良基。享公侯之贵位。而皆翊扶昌运。伸展壮图。威临重地之山河。才作万家之襦裤。属予缵嗣。特示褒扬。紫微显陟于崇资。左相荣昇于重位。仍践维师之秩。用优进律之恩。勉倾尽瘁之明诚。永辅惟新之至化。伊尔旧德。何假训词。守信可阙 


      　　李重勋李汉琼刘遇杨美加恩制太宗即位 

      　　门下。朕缵嗣基图。统临寰宇。荷上帝眷怀之命。赖良臣翊戴之劳。宜当布政之辰。特举畴庸之典。具官李重勋。横戈负勇。抚剑图功。挺金石之明诚。激风云之壮气。具官李汉琼。为时宣力。临敌增雄。亲矢石以无辞。闻鼓鼙而窃抃。具官刘遇。洞明军志。深达战机。服甲胄以忘劳。指烟尘而必殄。具官杨美。山西擅誉。陇上知名。奋雄略以平戎。竭忠规而许国。而皆受十连之重寄。典万旅之雄师。九霄特示于殊恩。一品咸迁于重秩。斯为异数。允答茂勋。更资拱极之忠。永佐守文之运。钦哉四帅。各勖乃心。重勋可特授、汉琼可特授、刘遇可特授、杨美可特授、阙 


      　　赵赞冯继业加恩制太宗即位 

      　　门下。上元眷命。钟历数于眇躬。群后叶心。着勋劳于王室。雨露方均于庆泽。丝纶特举于彝章。当予缵嗣之辰。表我便藩之宠。具官赵赞。重侯袭庆。余力知书。临戎彰大树之名。化俗继甘棠之美。具官冯继业。戎韬睹奥。武略资身。握兵知善战之方。御下有必行之令。而皆佐千年之景运。享十乘之殊荣。里闾尽革其浇风。封部自成于乐土。宜示褒扬之宠。并覃优异之恩。启大国以疏封。表冲人之注意。各奉山河之寄。无忘带砺之言。佩服训词。永扬休问。赞可特授、继业可特授、阙 


      　　孟元喆定武军节度使崔彦进河阳三城节度使制太平兴国二年十一月 

      　　门下。王者出纶宣命。易地畀恩。用旌镇抚之劳。特示便藩之宠。况中山名部。河上要津。苟非守土之良臣。岂副分茅之重寄。推诚保顺翊戴功臣、永清军节度、贝州管内观察处置等使、特进、检校太师、使持节贝州诸军事、行贝州刺史、兼御史大夫、上柱国、平原郡开国公、食邑三千五百户、食实封一千户孟元喆。鸾凤秀质。圭璧清辉。孤虚素练于戎机。宽勐善通于民政。推诚奉国忠贞翊戴功臣、彰信军节度、曹州管内观察处置等使、金紫光禄大夫、检校太师、使持节曹州诸军事、曹州刺史、兼御史大夫、上柱国、清河郡开国公、食邑二千七百户、食实封二百户崔彦进。鹰鹯俊气。干镆雄铓。横戈早负于壮图。跃马常摧于坚阵。而皆明诚自许。亮节无渝。山河分屏翰之忧。竹帛着勤劳之节。佐予昌运。咸竭忠规。是宜降雨露于明廷。改节旄于雄阃。资尔惠民之政。体予求理之怀。钦哉二臣。无替朕命。可。 


      　　孟元喆开府仪同三司加恩崔彦进加恩制同前 

      　　门下。被衮冕而事上元。祗宝玉而膺徽号。时惟重礼。当举霈恩。首于裂土之臣。得进奉牵之命。推诚保顺翊戴功臣、定武军节度使、定州管内观察处置北平军等使、特进、检校太师、使持节定州诸军事、行定州刺史、兼御史大夫、上柱国、平昌郡开国公、食邑三千五百户、食实封一千户孟元喆。借于贵胄。绰有俊才。温恭不懈于检身。宽裕克敦于履道。向从分器。迭委殿邦。政颇洽于风声。事善循于侯度。推诚奉国忠贞翊戴功臣、河阳三城节度、孟州管内观察处置河堤等使、金紫光禄大夫、检校太师、使持节孟州诸军事、孟州刺史、兼御史大夫、上柱国、清河郡开国公、食邑二千七百户、食实封二百户崔彦进。望重旧勋。任崇上将。截水犀而有勇。较岸虎以扬名。绩既茂于辕门。贵遂分于戎阃。治乱绳则奸豪屏息。行甘雨则疲瘵潜苏。俱悬就日之心。益验凌霜之操。俾光懿节。并锡宠章。尔其挺金石之诚。勉坚始卒。焕旂常之业。永保声猷。可。 


      　　李汉琼刘遇加恩制同上 

      　　门下。对越穹旻。祗膺典册。率土既敷于大庆。列邦首属于茂恩。当公则行。朕命惟允。推忠宣力同德功臣、彰德军节度、相州管内观察处置等使、银青光禄大夫、检校太傅、持节相州诸军事、行相州刺史、兼御史大夫、上柱国、陇西郡开国侯、食邑一千二百户、食实封二百户李汉琼。白猿授术。飞骑驰名。荷总戎秉律之权。严而申令。积斩将搴旗之效。勇以立勋。自膺分阃之荣。克奉颁条之寄。事惟不挠。法亦无私。推忠宣力同德功臣、彰信军节度、曹州管内观察处置等使、光禄大夫、上柱国、彭城郡开国公、食邑一千二百户、食实封二百户刘遇。雄材磊落。武略纵横。威而不残。宽而能断。策战功之不一。登勇爵以居高。向锡虎符。往临侯社。敷惠和而立政。执忠顺以事君。礼爰属于燔柴。觐俱申于辑瑞。宜增食赋。兼陟勋阶。树德务滋。可以永绥多福。慎终如始。可以长保徽猷。钦哉二臣。无替朕命。汉琼、遇可阙 


      　　刘遇崔翰加恩制郊 

      　　门下。我国家三代同风。百神受职。紫坛绀席。圜丘奉昭事之文。尺籍伍符。方面委元戎之寄。锡兹并命。属在名臣。具官刘遇。器业宏深。声光显赫。穰苴阵法。潜通九地之元。诸葛战机。自有七擒之妙。具官崔翰。材谋刚决。气貌雄棱。郄縠治兵。时谓诗书之将。留侯佐主。深怀帷握之谋。而皆昭着戎功。详闲政典。自辍中军之柄。咸膺分阃之权。安边则颇牧齐名。抚俗而龚黄接武。迩者将陈大礼。叠贡飞章。适当奠玉之时。恭备献琛之礼。肆畴亮节。优示宠灵。是宜改赐功臣。荣增封邑。赏尔惟良之政。知予进律之恩。于戏。任重苴茅。官崇仗钺。履此垂裳之运。方开偃革之期。移训练为葺绥。弥机钤于政教。辅成王道。永作贤侯。遇可特授、翰可特授、阙 


      　　钱惟治孙承祐李继捧加恩制端拱□年郊恩 

      　　门下。泰坛昭事。迎上帝之降祥。魏阙覃恩。答诸侯之助祭。矧价藩之倾竭。奉王室以恭虔。爰被宠章。式昭优渥。具官钱惟治。勋门绍庆。侯国传荣。阅礼敦诗。宛是承家之器。分茅胙土。寻膺列辟之封。具官孙承祐。义府修身。斋坛受寄。临戎抚士。早彰英伟之才。问俗宣风。蔚有循良之举。具官李继捧。金方禀锐。玉塞知名。大旆高牙。不坠弓裘之业。文茵畅毂。克承钟鼎之勋。而皆辅翊昌朝。镇临雄阃。忠同金石。励尊主之深诚。操尚松筠。懋殿邦之丕绩。属圜丘之大飨。沛丽泽以无私。金辂还宫。遽听采菲之曲。瑶阶锡福。咸增采邑之封。仍推进律之恩。并赐褒封之号。宜各膺于朝奖。当善守于藩条。用答宠绥。载彰休问。惟治可特授、承祐可特授、继捧可特授、阙 


      　　李继捧移镇制雍熙 

      　　门下。朕夤奉国图。总司人纪。治万邦之至广。率二柄以居先。宜以刚辰。式宣明命。告于有位。示我推公。具官李继捧。绍缵祖宗。勤劳藩屏。献琛奉贽。矜持事上之心。服冕乘轩。允执来朝之礼。爰自优游魏阙。辉耀周行。殿河朔之封疆。已逾星岁。易汉东之土宇。别伫风谣。载观绥抚之能。益重怀柔之旨。于戏。权分节制。位正通侯。人臣目之为宠荣。民吏仰之为主帅。至廉至慎。斯须无忘于修身。惟孝惟忠。然后可胜于重禄。扬我休命。尔宜钦承。可特授 


      　　刘继元授保康军节度使制雍熙三年十二月癸丑 

      　　门下。无党无偏。是称于王道。有始有卒。方谓于圣人。朕稽彼古先。恭临大宝。遵创业守文之理。思弃瑕用大之言。申彼至公。告于有位。爰询刚日。利建元侯。开府仪同三司、检校太保、右卫上将军、兼御史大夫、彭城郡公、刘继元。顷在并门。隐为敌国。干戈问罪。初兴九拒之谋。銮辂亲征。归我一平之运。衔璧既输于诚款。执圭寻列于朝班。感予在宥之恩。备罄资忠之节。圜丘展礼。斋庄见助祭之容。紫殿宴私。温克尽为臣之礼。绰有令誉。流于众多。是宜特举徽章。授兹节制。显示优丰之泽。全其富贵之心。仍进户封。永光阃寄。于戏。昔之皓叔宝。不闻分命于山河。近则孟蜀李吴。止是流连于京阙。膺斯重委。断自朕心。勉树风声。永蕃王室。可特授依前检校太傅、持节房州诸军事、房州刺史、兼御史大夫、充保康军节度、房州管内观察处置等使。阙 


      　　米信彰武军节度使制雍熙 

      　　门下。人惟求旧。实有国之宏规。德贵日新。乃为臣之亮节。其有早推忠孝。宿秉端庄。方繄平塞之功。偶失贞师之律。虽行微谴。难抑壮图。宜颁纶綍之恩。复授节旄之宠。庶观来效。以赞丕基。具官米信。间世伟人。佐时飞将。百战咸钦于果毅。三军早借于抚绥。挺许国之纯诚。皎如日月。着捍城之殊绩。焕若丹青。自与带砺之盟。实处腹心之寄。一昨救陷蕃之生聚。兴问罪之车徒。资尔机钤。覆其巢穴。虽原野频经于苦战。而貔貅久滞于长驱。既稽荡定之期。须举逗留之责。自从容于环卫。弥激励于精诚。宜颁湛露之恩。俾复苴茅之任。往殿延安之重镇。庶扬朔漠之雄名。美秩贵阶。功臣井赋。并以授尔。予何爱焉。于戏。舍过从新。涤瑕荡垢。非予果断。不能明尔之深心。非尔忠纯。岂得复予之庆泽。更懋总戎之远略。伫成破敌之殊勋。勉荷鸿恩。无忘丕训。可特授阙 


      　　崔翰定国军节度使制雍熙 

      　　门下。天子建国。必选贤而任能。诸侯有功。则加地而进律。朕操文武之大柄。居华夏之至尊。名器无私。忠劳是属。伊我良帅。时惟旧勋。爰旌坐树之威。更建爪牙之寄。具官崔翰。韬钤夙赋。仁勇兼资。挺鹗立之雄棱。有虎臣之英概。安民布政。则俗咏甘棠。训士戒严。则风生细柳。边事每勤于经略。壮心自许于国家。是宜降北阙之殊恩。临左冯之重地。关辅素推于奥壤。旌旄用慰于来苏。仍益爰田。并隆异渥。尔其冰霜励操。金石推诚。慕辞第于前贤。追勒铭于往事。为吾保障。赖尔腹心。永享崇高。勿忘训誓。可特授阙 






      ●宋大诏令集卷第一百四 

      　　武臣二 

      　　崔彦进复官制雍熙 

      　　门下。干坤无私。盖含容之至广。江海善下。因停蓄以攸尊。朕体道垂衣。握契当宁。取长舍短。所以推赤心。宥过录勋。所以恢大信。欲尽用材之义。爰征求旧之言。是择刚辰。载举成命。具官崔彦进。便蕃戎阃。绵历累朝。秉纯厚以立诚。仗恭勤而奉上。寇恂河内。深洞达于政经。魏尚云中。颇谙练于边事。昨者授之成算。贰彼出征。既违纪律之文。遂作逗遛之欲。朕力排廷议。独断群疑。将远驭以资忠。遂薄惩而示诫。自居环卫。俄涉岁时。而闻益励增修。动深循省。鲸漏网而良非获已。蝇玷玉而何爽称珍。是用尽涤前非。俾伸后效。复膺推毂。往镇近藩。预论道之重资。美褒功而加邑。俱为异渥。特示眷怀。朕之于臣。斯亦至矣。尔其荷兹纶綍。竭力肺肝。夙宵勿忘于揣摩。甘苦必同于士卒。惟将身许。当盛世而建功。不以家为。效前贤之立志。服我明训。保尔令猷。可特授 


      　　赵保忠加恩制淳化元年 

      　　门下。朕司牧蒸黎。居尊寰海。天地之所覆载。日月之所照临。书轨大同。声教无外。改纪年之号。适履元正。推在宥之恩。以顺和气。其有土茅荷宠。旄钺传家。副我倚毗。为予保障。得不举畴庸之典。稽懋赏之文。具官赵保忠。义则君臣。亲由父子。为高门之良胄。富朔野之英材。献籍来朝。早见举宗之恭顺。袭封旧地。能安奕世之土疆。师贞而纪律申明。政洽而裤襦和煦。式当行庆。方切念功。丝纶爰降于九霄。渥泽用光于十乘。锡井田之多户。增邱甲之真封。俾壮戎容。益雄阃寄。于戏。贵为将相。位重公侯。有爱有威。则民俗感恩而禀令。惟忠惟孝。则神明助福而降祥。克隆家国之勋。更茂弓裘之业。服我训励。永享崇高。可。 


      　　安远军节度使钱惟浚加恩制淳化元年 

      　　门下。带砺同盟。西汉宠王侯之位。江山挺秀。东吴生俊杰之臣。殊功则奕世貂蝉。美誉而一庭兰玉。早膺异礼。别举徽章。具官钱惟浚孝则因心忠惟令德。佩服诗书之训。张皇阀阅之门。旧邦曾殿于两藩。上国联荣于三镇。加以谦而好礼。贵不骄人。拂雾朝元。备尽肃恭之节。宣风镇俗。遥分抚养之名。向以在疚端忧。夺情有命。迁凤池之二品。兼虎节之十连。爱戴益坚。齐庄无逸。是用因献岁改元之始。迺溥天覃庆之辰。奉邑真封。并加懋赏。崇官重录。愈称新恩。于戏。尔先之积德累功。垂于信史。尔身之英才令望。播在昌朝。勉思三世之嘉猷。翼我千龄之景运。可。 


      　　镇州节度田重进加恩制淳化元年 

      　　门下。常山巨镇。真定名藩。南临赵魏之郊。北控燕云之塞。非英才不能以抚俗。非雄略不可以安边。我有忠臣。膺兹重寄。具官田重进。好谋有勇。临事无疑。摇羽扇以挥军。执雕戈而卫社。山河着誓。昔刑白马之盟。日月得天。早会飞龙之运。爰自辍从肘腋。付以腹心。委元戎十乘之权。授三令五申之制。而能宽则得众。幕中之宾客尽心。奋不顾身。帐下之偏裨用命。贞予师律。知尔将才。属滋覃庆之辰。宜盛推恩之典。既加奉邑。仍益真封。用宠勋贤。斯为异渥。于戏。式遏乱略。勤劳王家。丰功则显列旂常。懋赏则荣分节钺。当年富贵。封侯岂让于韩彭。盖世勋名。佐主永高于卫霍。宣扬武力。保佑皇朝。可。 


      　　崔韩加恩制淳化元年 

      　　门下。改号纪元。当四叙之伊始。推恩行庆。顺三阳之布和。盖虑德未动天。仁不周物。思与率土。同臻大中。况我勋臣。方提戎律。仗旄钺而克清边塞。降丝纶而宜举徽章。具官崔韩。忠节明诚。周材干蛊。夙契风云之会。早膺茅土之封。严重可以总十连。惠和可以安千里。效去病之辞第。每励纯诚。想孟坚之勒铭。思齐茂绩。合膺出綍。适示畴庸。芝泥爰锡于命书。采邑俾增于岁率。仍加真食。用壮雄藩。尔其铁石为心。冰霜励操。肉飞山立。冠勇气于万夫。弦急韦宽。兼政能于四善。伫灵台之偃伯。期烟阁以图形。钦承宠光。永戴兴运。可。 


      　　米信加恩制淳化元年 

      　　门下。顺时司令。王者所以奉先。褒德赏功。国家所以行庆。凤历方新于大号。鸿休允洽于四方。宜伸进律之恩。以重握兵之寄。具官米信。骁勇无敌。智勇不群。有藩翰之旧勋。乃节旄之良帅。而自统兹师律。恢我武经。资虎貔旗鼓之威。保襟带山河之地。丰功利俗。克扬露冕之风。明略安边。屡献前茅之捷。嘉乃丕绩。为予荩臣。三朝方属于履端。列辟宜伸于懋赏。益其真食。增以户封。告于明廷。用叶公望。于戏。爵禄之设。所以录勋劳。封疆之勤。所以报荣宠。尔惟尽瘁。服我宠灵。可。 


      　　张训加恩制淳化元年 

      　　门下。朕恭承宝命。祗荷丕基。方期在宥于域中。敢不励精于人上。惟国良将。为予荩臣。安边方倚于大藩。行庆固先于群后。爰以休命。告彼公朝。具官某。忠以戴君。勇于报国。威声可以震殊俗。机略可以决群疑。统貔貅而久卫宸居。拥旄钺而荣分阃寄。自临巨屏。以长万夫。令行而旗鼓风生。惠洽而山川雨润。蔼然令望。着彼一方。属兹献岁之辰。式举赏功之典。益其真食。增以户封。用报勋劳。无恡优异。于戏。行爵出禄。所以旌有功。受命忘家。所以成茂绩。尔惟尽瘁。服我宠灵。 


      　　刘继元加恩制淳化元年 

      　　门下。朕以握图御宇。端冕临朝。当勾芒布令之初。属太簇均和之始。宜顺时而行庆。冀与物以惟新。爰推作解之恩。复举畴庸之典。具官某。气钟淳粹。道着谦恭。挺拱极之明诚。抗朝宗之亮节。静专循默。见倾输奉上之心。动率变通。得明哲保身之道。爰自膺丝纶于丹陛。拥旄钺于雄藩。体予求理之怀。励乃安民之术。方覃大庆。宜被殊恩。井田载广其疏封。真食率由于加等。是宜荷兹眷注。罄尔忠勤。永隆屏翰之功。克保始终之分。长享富贵。岂不美欤。可。 


      　　刘延翰加恩制淳化元年 

      　　门下。朕顺考古道。钦承大猷。慕皇王垂拱之风。应天地发生之气。纪元改号。与品汇以咸新。褒德赏功。体时令而行庆。矧惟方面。式仗勋贤。用伸宠灵。谅允佥瞩。具官某。武能却敌。智足应机。挺峻拔之奇姿。禀坚刚之异气。执戈卫社。松筠之贞节不渝。仗钺临戎。豺虎之英威自振。克奉疆埸之寄。已铭带砺之勋。资尔忠劳。为我藩屏。式降旌酬之命。用均涣汗之恩。增以户封。进其真食。朕于勋望。夫何恡焉。于戏。竭忠正以事予。德无不报。加宠章而待汝。恩实无私。宜保乃心。用服予训。可。 


      　　李继隆加恩制淳化元年 

      　　门下。我国家卜世卜年。宝运启无疆之祚。如砺如带。列侯分焘土之封。惟屏翰于大邦。在忠劳之良将。应四序发生之候。行二仪普畅之恩。咨我荩臣。允膺休宠。具官李继隆。英姿挺立。亮节不群。习三阵之机钤。有七擒之智略。仗钺受封疆之寄。横戈推金石之心。临戎则勇实无前。抚士则宽而有裕。壮予边鄙。资尔器能。而又阅礼敦诗。着名臣之令望。好谦乐善。怀哲士之清风。采于舆言。允谓贤帅。式举赏功之命。雅符行庆之辰。益以户封。进其真食。宠予才杰。无恡便蕃。于戏。穰苴以受命忘家。去病以御戎辞第。惟昔贤之令躅。着青简之耿光。勉徇功名。副兹毗倚。可。 


      　　钱惟浚落起复加恩制淳化元年 

      　　门下。缘情制礼。圣贤既着于通规。以道事君。忠孝贵存于具美。其有早闻在疚。勉徇夺情。当日月之既除。宜丝纶而降命。具官某。贤王令嗣。昭代纯臣。河目龟文。自禀公台之相。雕戈巩甲。咸推将帅之才。检身靡恃于重侯。折节常闻于下士。爰自方荣侍膳。遽属寝苫。曾子绝浆。曲尽执亲之礼。晋侯始墨。旋膺顺变之文。既及外除。无亏子道。俾削从权之号。仍加食采之田。于戏。累世勋庸。藏于盟府。当年富贵。光彼德门。常思带砺之言。无忽盘盂之诫。钦哉丕训。斯为令图。可。 


      　　钱惟治落起复加恩制淳化元年 

      　　门下。移孝资忠。乃为亮节。承家事国。始谓纯诚。我有良臣。享兹全德。既毕苴麻之礼。宜颁纶綍之恩。具官某。气禀星云。心坚金石。晦功名而不宰。处富贵以无骄。阅礼敦诗。固潜资于韬略。轻裘缓带。常独示于优闲。加以政术融明。襟怀洒落。班条巨屏。咸推阜俗之才。抗疏丹墀。屡有遗荣之请。愈见贞纯之操。实敦廉洁之风。自属哀摧。顾闻毁瘠。殆将灭性。遄及外除。宜还驭贵之崇阶。仍益爰田之多户。于戏。修身之孝。无忘孔子之言。必复之荣。勉继臧孙之后。益思砥砺。称我宠光。可。 


      　　高琼加恩制淳化元年 

      　　门下。朕受命上元。作民元后。御明堂而布政。执大象以居尊。体干坤煦妪之仁。法雷雨涵濡之象。属兹元会。用沛鸿休。言念勋劳。何恡优渥。具官高琼。志惟许国。忠实忘身。励勇气于熊罴。挺纯诚于金石。而自擢其材杰。付以节旄。筑坛膺将帅之权。推毂受疆埸之寄。而能横戈奋勇。执戟扬威。有孙吴驭众之方。得颇牧御戎之略。适行庆赐。宜被宠灵。是用增以户封。益其真食。仍宠加于侯爵。用并示于朝恩。于戏。建牙仗钺之劳。尔宜思报。砺岳带河之誓。予非敢欺。膺此训辞。更茂勋绩。可。 


      　　张旻移镇开府仪同三司制天禧二年十一月辛丑 

      　　斋坛受律。本诸侯分阃之雄。黄合兼荣。同上宰秉钧之贵。其有早隆勋望。夙蕴谟明。竭心膂以致君。积劳能而许国。举兹朝命。式奖信臣。河阳三城节度使、起复冠军大将军、检校太尉、兼御史大夫、上柱国、清河郡开国公张旻。克富卿材。郁为邦杰。诗书缮学。金石存诚。顷尝视武边陲。总戎禁掖。有经远之明略。蕴事君之茂功。荐以徽猷。翼于枢近。属申威于大旆。俄衔恤于素冠。既腰绖以夺情。且执圭而来觐。朕曩由储邸。备睹忠公。得将帅之宏规。韬文武之英术。是用锡之瑞节。镇彼彭门。佩以印章。偕于汉弼。仍益井田之赋。允优纶綍之恩。荷此宠灵。永孚厥位。可依前检校太尉、同中书门下平章事、行徐州大都督府长史、充武宁军节度观察等使、加食邑一千户、食实封四百户。 


      　　陈尧咨武信军节度使知河阳制 

      　　门下。国家建侯胙土。授钺殿邦。以镇抚戎麾。屏翰王室。爰议登坛之拜。允资名世之才。叶是佥俞。式申诞告。武胜军节度观察留后、金紫光禄大夫、检校太保、使持节邓州诸军事、邓州刺史、兼御史大夫、上柱国、颍川郡开国公、食邑四千五百户、食实封一千八百户陈尧咨。学该韬略。心富经纶。早逢熙盛之辰。首入英雄之彀。亟升膴仕。骤陟荣涂。裁成帝诰之言。遍历词臣之职。侍中天之内阁。贰文昌之六官。凡所践扬。益彰问望。乃至抚临藩郡。尹正神畿。剸繁剧而有余。振纲条而不紊。寻领观风之任。居多镇俗之方。爰自帅联。总司留务。长万夫而赋政。克壮其猷。趋一节以来朝。增隆乃眷。畴兹宠典。久注予怀。特推进律之文。俾正中权之节。择遂宁之巨镇。遥建高牙。守孟津之奥区。伫颁美化。举斯优渥。盖示褒荣。于戏。启茅土之封。既推异数。为诗书之帅。无愧前良。祗荷明恩。勉图懿效。可特授依前检校太尉、使持节遂州诸军事、遂州刺史、兼御史大夫、充武信军节度、遂州管内观察处置桥道等使、知河阳军州事、兼管内河堤劝农使、散官勋封食实封如故。 




      ●宋大诏令集卷第一百五 

      　　武臣三 

      　　狄青落起复加恩制 

      　　门下。尽诚而思孝。聿临终制之期。陈力以在公。宜去夺情之号。载稽明式。庸降宠光。具官狄青。优负智谋。素推骁果。屡膺戎寄。久练武经。往者西师在边。外勤将略。参着幄画。助严邦威。擅贾复折冲之能。得亚夫持重之体。报功居最。腾誉寖高。方厚委毗。旋罹凶衅。起之苴绖。跻以节旄。惟孝谨之克成。矧忠劳之兼峙。岁月云既。徽章用加。增之峻阶。并衍封邑。于戏。疆埸之重。戍更之烦。顾其谋猷。繄在帅领。惟盛明可以安事体。惟信顺可以服人心。勉思善经。毋替前效。可。 


      　　狄青彰化军节度使加恩制 

      　　门下。万夫之长。所以观师政之宜。四方于宣。所以寄国都之重。诚治外之攸系。固用人之匪轻。我有勋贤。时惟帅任。当图茂绩。以正中权。载诹刚辰。敷告列位。具官狄青。体沉鸷之度。怀忠毅之资。策名兵锋。受任边琐。权谋形势。该通四种之书。叱咤喑呜。居擅万人之敌。自种方之背德。至边吏之载书。绵祀于兹。寔由四纪。增两使之留务。兼七萃之禁营。委之朔陲。俾乂戎索。迨遘块苫之戚。起从金革之权。立节益坚。历时兹久。戎防有谧。疆候弗哗。每念肤公。盍先懋典。用宣猷于庭论。且伻视于版图。得彰化之全军。控密须之近壤。往班瑞节。就领将衙。以至增环尹之阶。进告圭之爵。加近田而衍食。更重号以报功。并示宠嘉。以殊奖遇。于戏。建旌居内。制阃在边。有社有民。可以述宣条教。足兵足食。可以绥定疆埸。勉恢令图。毋忝我谋帅之举。可。 


      　　张茂实依前检校工部尚书充宁远军节度使加恩制嘉祐元年恭谢 

      　　门下。朕向以日中听政。夜分观书。虽禹汤求理之心。未尝敢怠。而黄老养性之术。颇有所亏。赖穹厚之惠康。蒙宗社之敷佑。善气来复。吉履以强。恭即路朝。述修祀事。以虔大报。用答元祺。藩岳底贡而毕臻。神祇呈贶而胥穆。荐享之夕。仪物粲然。丹燎告升。休景弥烛。策勋有典。班胙着文。眷言戎翰之臣。用孚建号之庆。具官某。诚节果壮。志度深沉。济美本于勋良。好谋通于奇正。习安边之将略。善于拊循。佐绝域之使才。得其要领。以忠谨之操。入卫于岩庐。以武毅之风。出分于制毂。牙旗云建。师律有严。十国为连。总普宁之奥壤。万夫观政。殿上党之强藩。封守以安。方贡惟谨。遹成熙事。均赋祥厘。参绎内外之劳。昭示幅员之庆。时惟良帅。崇以勋名。仍开衍食之封。益示陪敦之宠。兹为异数。庸显茂功。于戏。邦国用光。天人助顺。康哉之庆。岂独在予。霈然之恩。庶均惟屏。往服兹宠。益慎尔猷。 


      　　张茂实检校司徒集庆军节度使加恩制嘉祐八年英宗即位 

      　　门下。朕钦承顾命。获纂庆基。永惟守卫之难。弥深注倚之意。眷言宿帅。方殿近藩。爰择刚辰。式加朝渥。推忠保顺翊卫功臣、淮康军节度、蔡州管内观察处置等使、光禄大夫、检校司空、使持节蔡州诸军事、行蔡州刺史、兼御史大夫、上柱国、清河郡开国公、食邑六千五百户、食实封一千六百户张茂实。性根忠谨。气禀沉雄。蕴智略以自将。契风云而感会。内则典兵提旅。着宿卫之勤。外则御侮折冲。副推毂之望。加以肃祗畏事。勤瘁饬躬。远名势以不居。享富贵而能保。壮猷益茂。进律是宜。峻视秩之崇。往敷五教。易拥旄之寄。遂长十连。衍真食以陪敦。益户封而光启。于戏。高秩厚禄。无恡于褒嘉。显绩英姿。勉图于报称。无烦多训。往服恩章。可。 


      　　姚雄加检校司空泰宁军节度使致仕进封开国公制政和元年十二月十一日 

      　　门下。壮犹方懋。肃将师律之严。旅力既愆。式燕里居之逸。义固齐于出处。礼均厚于始终。申贲恩章。诞敷涣号。武康军节度、洋州管内观察处置等使、持节洋州诸军事、洋州刺史、提举西京嵩山崇福宫、上柱国、吴兴郡开国侯、食邑一千八百户、食实封六百户姚雄。资函沉勇。世服忠劳。凛然介胄之容。济以钤符之略。内拊循于徼卫。外均制于戎区。自奋直前。盖禀山西之劲。所当辄破。尤高河表之勋。暨复起以造朝。属荐膺于分阃。敉宁武事。屡奏肤公。方注意以程能。亟陈情而告病。俾休祠馆。姑徇所安。惟阅囊封。莫回厥志。再念爪牙之旧。闵劳官职之勤。勉遂辞荣。岂无懋宠。峻冬卿之视秩。易辅镇之斋旄。序爵畴庸。加田衍赋。并为优渥。式增耀于言归。想在老成。宜益敦于报效。于戏。寿胥与试。副予黄发之询。公尔忘私。时乃素怀之尚。勿云谢事。而有遐心。可。 


      　　刘法保大军节度使充熙河兰湟路经略安抚使马步军都总管知熙州制政和六年五月二十六日 

      　　门下。周官以八柄诏王。莫先驭贵。左氏以七德经武。亦曰定功。迺眷爪牙之臣。克勤疆埸之卫。涓辰锡命。孚号扬廷。具官某。器宇沉雄。性资严翼。奇谋必中。擅玉帐之威名。义勇无前。禀金行之劲气。久共武服。积有战多。兹统锐兵。往筑新垒。悉乃心力。济予事机。诛斩寇雠。曾只轮之不返。肃清边徼。方百堵之皆兴。用答殊庸。特颁优赏。洛郊显镇。俾进秉于将旄。狄道雄藩。兼宠专于帅阃。益隆寄任。并示褒嘉。于戏。往城于方。出车所以美南仲。用锡尔祉。江汉所以命召公。无替前修。尚观远业。可。 


      　　张维加恩制政和六年宗祀 

      　　门下。朕祗荷天明。丕承考翼。诞举宗祈之典。越伸昭配之诚。陟对一堂。穆若帝亲之飨。宾筵五室。恍兮物象之臻。方熙事之备成。有湛恩之汪濊。肆扬廷号。以宠忠劳。具官某。挺德粹温。秉心恪慎。疏荣分阃。靡闻矜大之尤。领使真祠。弥励寅恭之节。属肇严于新礼。宜共享于鸿禧。申衍真租。载陪多赋。用隆眷遇。允协彝章。于戏。赉我思成。既称秩于元祀。受兹介福。其锡予于善人。益励尔为。以钦朕训。可。 


      　　郭重加恩制同上 

      　　门下。朕绍承列圣之休。稽考先王之典。肇新重屋。申讲弥文。用严祀事之明。允尽孝思之则。天人无间。福禄来成。眷言宿将之良。比护周庐之近。式均惠术。孚告治廷。具官某。气节沉雄。才资勇毅。蚤共武服。驰塞外之威名。久握兵符。肃军中之纪律。赴功不懈。驭众有方。力丐便安。载加勋旧。宠以斋坛之重。假之祠馆之闲。属举精禋。肆敷庆泽。加田真食。拓井陪封。于戏。来熙来宁。宜共既神之祉。惟忠惟孝。尚坚卫社之诚。仰服恩华。益祗丕训。可。 


      　　刘法检校少保制政和四年四月七日 

      　　门下。和众安民。盖本圣人之德。第功行赏。兹为王者之权。眷时宿将之良。蚤列元戎之贵。载稽劳烈。式示恩章。播告治朝。诞孚群听。保大军节度使、充熙河兰湟路经略安抚使、兼马步军都总管、兼知熙州军州事、及管内劝农使、彭城郡开国侯、食邑一千七百户、食实封四百户刘法。沉雄而独断。精勇而善谋。事不辞难。竭智能而自奋。义无反顾。仗诚信而必行。顷分洛水之旄。出镇临洮之寄。戎容克壮。师律加严。潜破阴谋。豫图远计。罙入其阻。兵无镞矢之遗。往城于方。地据襟喉之要。烝徒不扰。斥候甚明。既宣力之滋多。岂畴庸之可后。宣视贰公之峻。式昭次保之荣。宠数特殊。眷怀良厚。益振军中之气。愈严阃外之威。于戏。整我六师。久倚干戈之卫。辟国百里。荐分疆埸之虞。尚肩乃心。往祗朕命。可 


      　　姚古检校少保制政和七年九月十六日 

      　　门下。保邦驭远。莫先经武之谋。制爵序劳。斯有懋功之典。乃眷乘边之帅。尝专统众之权。既上肤公。宜疏涣渥。肆朌恩綍。孚告朝绅。昭庆军节度使、充环庆路经略安抚使、马步军都总管、兼知庆州军州事、及管内劝农使、吴兴郡开国公、食邑二千二百户、食实封五百户姚古。智虑沉深。材资鸷勇。家传方略。识兼龙豹之弢。世有威名。令信貔貅之旅。荐守庆阳之藩翰。实当西夏之襟喉。比命枢臣。出宣庙算。式烦总护。往遂讨除。临冲闲闲。傅坚城而亟下。征夫捷捷。俘群丑以具来。功初易于建瓴。势终同于破竹。包剧山川之险。坐安障塞之虞。兹饮至以劳还。首畴庸而进律。视仪亚保。衍食真封。以增阃寄之荣。并畅天声之广。于戏。方叔率止。固已壮于师干。召伯成之。尚克宁于疆土。勉祗朕训。益励尔犹。可。 


      　　刘法检校少傅制政和八年八月五日 

      　　门下。陈干戈而示告。时惟天罚之恭行。鼓钟镈以恺还。兹重王师之大献。肆举策勋之典。畴先奋武之臣。爰辑朝绅。诞扬命綍。检校少保、保大军节度使、充熙河兰湟路经略安抚使、兼马步军都总管、兼知熙州军州事、管勾神霄玉清万寿宫、及管内劝农使、彭城郡开国公、食邑二千二百户、食实封六百户刘法。材资刚毅。智虑沉深。夙怀忠信之诚。兼究弢钤之学。任方面之寄。居则阅礼乐而敦诗书。整军旅之容。动则贵攻取而贱退守。名震边裔之草木。计安洮陇之金汤。每遄烈烈之征。益见多多之办。属夏台之干纪。咨公保以抚边。载常服以饬戎车。首用鹰扬之帅。奉灵旗而指伐国。俾平蚁聚之区。曾无顿戟之烦。遂荡坚城之险。襟喉肇据。壁垒并兴。继伐广声。盖莫如于今日。懋功诏爵。宜显答于殊勋。用升亚傅之班。增衍腴田之锡。于戏。功多而赏则厚。予用劝于臣劳。辅周而国必强。尔尚恢于将略。往祗恩渥。务体训言。可。 


      　　姚古检校少傅制宣和元年六月十七日 

      　　门下。王者之兵本仁义。盖禁暴以安民。天下之将通神明。用折冲而御侮。眷予良帅。久捍边陲。肃将威罚之行。茂锡恺还之渥。肆扬制綍。用亶朝绅。检校少保、昭庆军节度使、吴兴郡开国公、食邑二千七百户、食实封七百户姚古。资尚沉雄。气怀宏远。宽严有制。得将略之五权。机速如神。达兵家之三阵。自领干方之寄。益昭恢武之经。克壮其猷。不显亦世。属夏台之匪茹。咨枢辅以有征。授钺兴师。式副采薇之命。执俘献馘。俄收破竹之功。要冲连下于三城。震垒坐清于万里。方款叩关之敌。遂开偃伯之期。戎乘启行。已着持军之效。介圭入觐。敢忘诏爵之图。用升亚傅之崇资。仍领价藩之旧节。文武是宪。威仪则多。于戏。櫜弓矢而戢干戈。予式敷于文德。敦诗书而阅礼乐。尔尚保于智名。往体至怀。益绥庆誉。可。 


      　　郭仲依前建武军节度佑神观使加恩制宣和元年冬祀 

      　　门下。朕荷霄辰之眷命。遵祏室之诒谋。称祀迎长。并受百神之职。推恩肆宥。聿同万宇之休。眷言爪士之贤。尝典五符之重。逮兹广馂。敢后畴庸。肆申出綍之华。式告造廷之众。具官某。赋材果毅。秉节沉雄。肃介胄之容。动必形于忠义。护貔貅之旅。久益着于恩威。中匄便安。荐加优渥。俾使琳宫之邃。仍分金钺之雄。属熙事之涓成。裒庆条而诞举。彻圭敦赋。益户衍封。于戏。祗戒精专。兹获居歆之贶。亟蒙祉福。特蕃赉予之私。尚服恩荣。益祗猷训。可。 


      　　刘仲武加恩制宣和元年冬祀 

      　　门下。朕治百礼于熙晨。肃六蜚于近甸。升侑烈祖。燕及皇天。精意上昭。兹亲德而飨道。景光下烛。示隤祉以发祥。灵承滋至之休。敦锡无疆之福。矧予宿将。可后宠章。泸川军节度使、提举亳州明道宫、彭城郡开国侯刘仲武。禀姿沉雄。植德端亮。有严有翼。智略洞乎韬钤。不吴不扬。威声闻乎草木。隐若敌国。贤于长城。阃将拥旄。屡阅肤公之奏。琳宫曳组。载隆恩礼之优。兹于大报之成。宜有庞禧之宠。陪之采邑。衍厥户封。于戏。申命用休。既特均于庆赉。永锡难老。尚克绍于谋彝。往服褒嘉。益绥燕誉。可加食邑五百户、食实封二百户。 


      　　高敦复建武军节度使醴泉观使制宣和二年五月三日 

      　　门下。爵以驭贵。禄以驭富。所以作人主之福威。能者服采。贤者服休。所以等朝廷之位叙。若时诸将。护以元戎。盖必有非常之功。然后行不次之赏。暴扬伟烈。播告在廷。崇信军承宣使、提举西京嵩山崇福宫、安康郡开国侯、食邑一千二百户高敦复。谨畏而小心。沉毅而有勇。任职滋久。而未尝有过。遇事不择。而居惟尽忠。源之深者流必长。善之积者庆不揜。煌煌朱轮驷马之盛。粲粲金章紫绶之骈。眷尔嗣人。事予潜邸。赤心左右。一节初终。如宋昌以谋议而戴孝文。如王常以亲信而从光武。服在掌武。均于柄臣。属者杖使节以载驱。衔王命而抗论。凛凛而义形于色。谔谔而言皆匪躬。相如入秦。烂然完璧之迹。苏武守节。壮哉引佩之辞。奇节隐而不言。信赏稽于时举。有嘉谦德。未协师言。肆颁朕恩。用貤尔父。雕戈簜节。授建武之旌。皂盖朱轓。易崇信之帅。均休真馆。衍食辕田。并示殊私。于昭异礼。于戏。功大者赏不可后。宠至者志当愈坚。眷惟老臣。奚俟多诰。守义方之训。有怀狐突之教忠。及亲仕之荣。兼厚曾参之孝养。永绥寿考。益砺精忠。可。 


      　　检校少保建武军节度使韩正提举嵩山崇福宫制宣和六年 

      　　敕。玉帐论兵。出拥将旄之重。琳宫向道。入参台绂之华。眷惟武德之臣。尝委侯藩之寄。特颁休命。以答丕功。具官某。器识宏深。才猷俊伟。蹈恭勤于世习。禀义勇于天资。顷膺推毂之求。备罄守边之略。宣力匪懈。之分阃外之忧。治众有方。时迪师中之吉。肆嘉来觐。益侈褒章。荡节雕戈。极元戎之异礼。绣裳朱舄。视次保之彝仪。斋钺不移。真祠自佚。既陪敦于邑赋。复增衍于邦租。并举恩徽。式昭厚遇。于戏。崇阶显秩。授岂予私。壮志纯诚。报将汝责。惟谨恪可以图终誉。惟忠孝可以保宠荣。勉宣令猷。无坠明训。可。 




      ●缺卷106—115 





      ●宋大诏令集卷第一百十六 

      　　典礼一 

      　　封禅上 

      　　宰相等表乞封太山答诏太平兴国九年四月甲申 

      　　朕常乙夜观书。鉴前王之事迹多矣。若乃至圣同尧。大功超舜。底绩类于伯禹。敷佑比于成汤。然后可以高蹈介丘。遐登日观。告成功于上帝。祈景福于下民。历万代以流光。冠百王而擅美者也。其或功亏治定。德谢钦明。道未洽于黎甿。信未孚于＜宀禹＞县。安可告成天地。展礼云亭。朕自缵丕图。若涉渊水。方思日慎。以答天休。止期粗洽于小康。焉敢辄言于大礼。卿等忠于事主。善则称君。诚虽可嘉。事则未暇。省览数四。愧畏良深。所请宜不允。 


      　　宰相三上表答诏四月甲午 

      　　朕闻在昔帝王。虔膺命历。罔不登封于岱岳。降禅于云亭。所以昭大业于寰区。告成功于穹昊。远则轩皇舜后。禋燔之迹可寻。近则汉武玄宗。铭记之文斯在。国家承百王之轨统。抚万国之蒸民。属唐梁离乱之余。接汉晋衰微之后。四方文轨。尚未混同。万里土疆。犹多僭伪。肆予小子。嗣守丕基。九域之中。既恢于禹迹。八纮之内。悉奉于周正。帝业于是会昌。人寰以之再造。加之俗无疵疠。岁有丰穰。盖上帝之储休。匪冲人之所及。方思日慎一日。安夫难安。粗答天休。敢言时迈。而宰衡庶尹。方岳大臣。蕃夷酋长之徒。耆艾缁黄之辈。共排阊阖。三贡表章。谓为治定功成。可以继三五之迹。升中肆觐。可以副亿兆之心。其辞确然。无以逊避。且欲致孝以伸昭祀。祈福以庇苍生。勉顺群情。良深愧畏。朕以今年十一月二十一日有事于太山。咨尔执事之臣。暨于司礼之士。各扬其职。用副予怀。永惟对越上元。要在诚意。侈靡之饰。何所用焉。况仗卫素严。文物昭备。宜遵典故。勿致烦劳。诸路藩镇。不得以修贡助祭为名。辄有率敛。庶从简俭。以洽灵心。凡尔臣僚。当体兹意。 


      　　罢封禅十一月二十一日有事南郊诏太平兴国九年六月壬寅 

      　　朕以眇躬。嗣守丕构。涉道犹浅。布政未孚。中心惕然。常所祗惧。昊天垂祐。黔首小康。丰年屡臻。四鄙不耸。岂敢暇逸。自怀宴安。昨者文武群臣。洎乎耆耋。盈庭抗疏。连袂扣阍。谓当治平之时。请举升中之礼。顾惟凉德。岂所克堪。而陈请再三。因以俞允。载惟盛礼。终觉愧怀。况封禅之仪。废之已久。百司祗奉。办集尤劳。万姓供输。劳扰斯甚。且令停罢。更俟后期。国门之南。圆丘素备。宜辍登封之礼。聿修柴燎之诚。朕以十一月二十一日有事于南郊。凡尔臣僚。当体朕意。 


      　　先有发掘前代石检隳坏古之坛墠修完诏雍熙二年十二月甲子 

      　　瞻彼泰岳。奠乎鲁郊。升中告成。历代之仪斯在。泥金检玉。前圣之迹犹存。所宜肃恭。常加营护。先有发掘前代石检。隳壤古之坛墠。并令修完如故。州县常谨视之。 


      　　答知兖州邵煜请东封诏大中祥符元年三月 

      　　乔岱群岳之宗。登封盛德之事。非道格穹壤。运属隆平。在于告成。岂可轻议。而东土黎老。阙里诸生。咸倾望幸之心。请举升中之礼。汝典司郡政。允迪舆情。爰奉奏章。罄述忠恳。以为五兵载戢。多稼屡登。嘉瑞荐臻。祥符昭锡。合遵旧典。告谢上穹。顾惟眇躬。祗荷丕构。焦劳庶政。勤恤下民。惧理道之或愆。方夙夜而祗畏。矧敢追踪列圣。纪号崇山。深谅乃诚。未遑斯举。所请且不允。 


      　　答宰相等乞封禅第一表诏大中祥符元年三月壬午 

      　　历观列辟。遐睹哲王。农轩已来。唐汉而上。非鸿勋格于穹昊。厚福浸于黎元。宪度着明。休应昭晰。则何以肃祗严祀。益厚以增高。告厥成功。封峦而禅社。顾以眇质。嗣兹庆基。荷三灵之眷怀。绍二圣之休烈。夕惕若厉。旰食靡遑。幸＜宀禹＞县之小康。且干弋之载戢。四时大顺。五谷荐登。斯盖祖宗之顾怀。神灵之协赞。方思日慎。以答天休。而公卿大夫。岳牧庶尹。将校缁黄之众。蕃夷耆艾之伦。佥以时洽治平。物无疵疠。宝符肇降。鸿贶孔昭。适当偃革之期。愿举升中之礼。备稽典故。共拜封章。虽简册以具存。岂凉薄之能享。披观之际。循省增惭。徒谅众诚。固难轻议。 


      　　答宰臣等请封禅第二表诏大中祥符元年三月癸未 

      　　古之王者。膺期御历。必举登封之礼。式昭元命之符。所以让德于皇穹。推功于厚载。非有鸿烈。畴能当之。朕以冲眇之躯。托于亿兆之上。钦承丕训。寅绍宝图。念守位之惟艰。惧涉道之犹浅。忧勤听断。一纪于兹。至于尉候无虞。仓箱流衍。政清讼息。俗阜人和。上则荷霄昊眷佑之仁。下则赖文武叶宣之力。汔臻大定。敢曰予功。眷言封岱之仪。实为盛德之事。在于往圣。犹罕遽行。何中外之勤诚。奉表章而继至。冀追踪于三五。将纪号于云亭。览之惕然。弥用增愧。难从众恳。已谕至怀。载念倾虔。但深嘉尚。所请宜不允。 


      　　答宰相等请登封第三表诏大中祥符元年三月甲申 

      　　夫封峦蒇事。所以对越高明。刻石纪功。所以仪炳今昔。自开元之后。垂三百年。岂无令王。尚阙斯礼。诚以典章久废。非可遽行。德泽未孚。不欲轻议。肆朕寡昧。获膺运历。承累洽之庆。介纯嘏之休。方隅甫宁。黎献从乂。万枢粗治。九县汔康。而厖鸿之恩。未浃于品庶。中和之颂。未畅于风声。金土之价未均。徽纆之刑未措。踵武前哲。良用恧焉。矧敢举帝王之上仪。涉天孙之乔岳。备物辑瑞。考四巡之旧规。建号勒功。为百王之称首。兹事体大。宁所克堪。当悉予怀。即断来表。 


      　　答宰相等请登封第四表诏大中祥符元年三月丙戌 

      　　夫升中告成。帝王之盛礼。时巡展义。三五之令猷。自非膏泽浸于群黎。至德敷于九有。休烈浃洽。福应昭明。然后俯叶舆情。畴兹故实。就此发生之序。肃祗崇报之仪。顾予冲人。获缵鸿业。每凌兢于驭朽。敢逸豫以图安。居常内思。惧弗克荷。矧以政治犹郁。德教未孚。讵可继踵于前王。奉荷于岱岳。谅非饰让。难徇众怀。所请宜不允。 


      　　答宰相等请封禅第五表诏大中祥符元年四月甲午 

      　　朕博考简编。遐观往昔。若乃诞膺帝箓。抚有中区。华夏底宁。珍符沓至。曷尝不陟降东岱。对越上穹。益厚增高。让德而崇化。昭姓考瑞。建号以飞声。由无怀已来。略可概举。逮开元之后。因而旷废。我国家诞膺骏命。肇启丕图。太祖以神武济三才。太宗以至仁绥六合。丰功美利。累洽重熙。盖五十年于兹矣。肆朕凉薄。获承基构。惧德弗类。因时而惕。励精以求治。虚己以纳善。案节以展义。洁粢以事神。仰畏高明。不遑中昃。赖宗祊之储祉。荷灵祗之顾怀。鉴兹小心。介以景福。五兵载戢。百谷屡丰。＜宀禹＞县谧清。王猷允穆。而又真官预告。秘检下临。示卜世之休期。表自天之眷命。恭承景祐。靡敢遑宁。期以大享明堂。聿脩郊礼。备伸昭事。以达至诚。不谓鲁国诸生。东山黎老。来自千里。同竭一心。连袂荐臻。扣阍有请。罄陈徯望之恳。愿举升中之仪。而宰衡官师、岳牧庶尹、缁黄将校、酋长耆年、不谋而同。奉疏来上。叙天人之交感。述方册之前闻。以为登岱勒封。古之盛典。奉符行事。今也其时。五表继陈。众愿弥确。荐加敦谕。难夺倾输。若以荷无疆之休。当盛德之事。发挥茂实。丕显成功。益用愧怀。非所宜请。止于报谢天地。备物而告虔。升配祖宗。尊亲而致孝。式扬先烈。以耀大猷。是为素心。何敢崇让。朕以今年十月内。式遵典礼。有事于太山。咨尔百执之臣。掌礼之士。各扬乃职。勿旷攸司。朕之是行。昭答神贶。匪求仙而邀福。在报本以洁诚。至乃圭币所须。牲牷攸给。并资丰备。以格神明。其有司供帐之规。乘舆服御之物。悉从节减。勿致烦劳。式尽严恭。务遵简俭。凡百费用。并支官物。一路止增修馆舍。就建行宫。经由州县。所用什物。亦以官物置办。不得差扰辄借及有科率。诸司须索。非敕命。州县不得供给。所在驰道。勿差丁夫广有修葺。其香台画瓮。青绳阑干。亦不须设。诸路长吏。无得擅离本任。来赴行在。仍勿以修贡助祭为名。辄有率敛。起居章表。附驿以闻。 




      ●宋大诏令集卷第一百十七 

      　　典礼二 

      　　封禅下 

      　　禁泰山樵采诏大中祥符元年四月丙申 

      　　朕将陟介邱。祗答鸿贶。方遣先置。已谕至怀。而岳镇之宗。神灵攸处。尤宜安静。以表寅恭。虑草木之有伤。在斧斤之不入。庶致吉蠲之恳。式符茂育之仁。应公私不得于泰山樵采。违者具以名闻。重行科断。 


      　　封禅戒约京东州军刑狱务从宽恕诏大中祥符元年四月辛丑 

      　　朕登岱勒封。为民祈福。庶狱讼之勿扰。在刑典以惟宽。用副哀矜。资于明恤。应京东州军刑狱务从宽恕。无得非法决罚。 

      　　封禅离京日至封禅不举乐诏大中祥符元年五月癸未 

      　　朕勉从人望。将陟灵封。常惕厉于精诚。庶虔恭于大礼。当斋结佩。犹防鸣玉之音。祗事戒涂。岂尚成文之奏。务从严肃。无或喧烦。自离京日。至封禅以前。并不举乐。经历州县。无得令乐人迎候。 


      　　封禅禁屠宰诏大中祥符元年八月乙巳 

      　　朕爰以良月。有事介邱。答穹昊之眷怀。为苍黔而祈福。属在告虔之际。宜施育物之恩。冀洽好生。式崇昭报。应天下并禁屠宰一月。以十月一日为始。 

      　　于崇政殿习东封仪诏大中祥符元年九月癸未 

      　　朕祗荷美祥。聿修封祀。爰从历代。久旷上仪。将表严恭。宜先肄习。冀精祥于陟降。固罔惮于躬亲。朕取今月二十八日于崇政殿习东封仪。 

      　　命考制度使诏大中祥符元年十月庚寅 

      　　王者举时巡之规。会方岳之下。布宪昭度。率遵于礼制。陈诗纳贾。用观于民风。至于察郡吏之政能。大明黜陟。稽为邦之品式。申禁奇衺。询利病于闾阎。访隐沦于屠钓。勤恤人隐。周给天穷。斯皆展义之旧章。前经之丕训也。朕以寡德。祗建大封。三神交欢。百祥总集。是用畴咨故实。参酌典彝。克遵设教之文。庶叶傒予之庆。宜以御史中丞王嗣宗摄御史大夫。为考制度使。右正言知制诰周超摄中丞为副。所经州县。采访官吏能否。民间利病。市物之价。举察仪制车服、权衡度量不如法则者。有奇才异行隐沦不仕者。与所属长吏询求论荐。鳏寡茕独不能自存者。量加赈恤。官吏政迹尤甚。民受其惠。及不守廉隅昧于政理者。孝子顺孙、义夫节妇为乡里所称者。并条析以闻。 


      　　登封泰山赦天下制大中祥符元年十月 

      　　门下。式观邃古。眇觌前王。功成治定之余。时和岁丰之际。三灵孚祐。万＜宀禹＞宅心。则有登封降禅之文。建显垂鸿之礼。无怀而下。间封祀于崇峦。开元以来。旷讲求于徽典。时更五代。运应千年。当圣祖之开基。肇平郊垒。暨神宗之继统。益固邦基。升乔岳以未遑。谓冲人之克构。肆予纂绍。每务精勤。期经画于永图。庶奉成于先志。顾惟寡德。素昧王猷。遵奕世之贻谋。承庆灵之及远。属以五兵销偃。四海澄清。良民洽归厚之风。嘉谷茂重华之岁。荷鸿符之昭锡。示天历以无疆。允叶昌期。寔繁灵眷。威蕤绝瑞。觉悟舆情。是用承列圣之垂休。徇众臣之勤请。聿崇大报。躬造神区。文物声名。具陈于法驾。豆笾圭币。悉奉于彝章。紫坛申严配之仪。玉检视封崇之制。谅三神之降鉴。伊百福之潜臻。辑瑞班朝。率从肆觐。省方问俗。用慰来苏。遵王度以无愆。展国容而有耀。既被纷纶之景贶。宜覃涣汗之洪恩。冀与群生。共膺纯嘏。可大赦天下。云云于戏。升中展采。旷古之盛仪。尊祖配天。哲王之鸿范。既周旋而集事。谅中外以咸欢。载省眇躬。获成大礼。猥当殊庆。愈励深衷。思广听于嘉谋。贵同裨于阙政。更赖朝廷勋旧。藩辅亲贤。逮诸文武之臣。共立忠勤之效。式扶昌运。永保丕休。 


      　　玉牒文大中祥符元年十月辛亥 

      　　有宋嗣天子臣某。敢昭告于昊天上帝。运启大同。惟宋受命。太祖开阶。功成治定。太宗膺图。重熙累盛。粤惟冲人。丕承列圣。寅恭奉天。忧勤听政。一纪于兹。四隩来暨。丕贶殊尤。元符章示。储庆发祥。清净可致。时和年丰。群生咸遂。仰荷顾怀。敢忘继志。佥议大封。聿申昭事。躬陟乔岳。对越上天。率礼祗肃。备物吉蠲。以仁守位。以孝奉先。祈福逮下。佑神昭德。惠绥黎元。懋建皇极。天禄无疆。灵休允迪。万叶其昌。永保纯锡。 


      　　改奉高宫曰会真宫诏大中祥符元年十月辛亥 

      　　朕以祗膺秘录。茂建元封。答三神之眷怀。扬二圣之徽烈。顾奉高之遗址。着舆地之旧闻。俯按颂祗之庭。允谓受厘之馆。惟玉虚之上圣。领金阙之众真。垂赉眇冲。屡臻瑞应。上仪克举。大庆已成。将申严奉之心。用报厖鸿之祉。宜改上太上奉高宫曰会真宫。增葺室宇。务从严洁。无事雕饰。自京选名德道士。住持焚修。仍给供具物。 


      　　改登封省方逍遥辇诏大中祥符二年五月乙卯 

      　　舆辇之设。典式具存。属万仞上封。千里东狩。遂从宜而立制。当因用以得名。宜以天平辇为登封辇。辟尘逍遥辇为省方逍遥辇。 

      　　祀汾阴 

      　　答群臣请亲祠汾阴表诏大中祥符三年五月辛丑 

      　　至哉坤元。资生于品物。瞻彼汾曲。崇建于灵祠。稽唐汉之旧章。载缣缃而可睹。并行亲祭。因祝厖禧。朕寡昧承祧。虔恭守位。念大事之在祀。仗至諴而感神。仰膺覆载之休。岂忘明察之训。盖以旷绝斯久。振举尤难。非有盛德之升闻。曷致上灵之来享。比者再得守臣之奏。备达舆人之情。荐锡诏书。拒其诚请。亦内省之甚熟。固轻议之未遑。卿等不谋而同。奉章来上。褒扬斯至。稽述有伦。虽蒙恳之甚勤。在予衷而增惕。徒深叹尚。莫克遵从。所请宜不允。 


      　　有事汾阴后土诏大中祥符三年八月丁未 

      　　王者膺箓受图。保邦纂极。必竭诚于明察。期隤福于苍黔。朕以寡昧之资。绍尨鸿之业。丕承先训。奄有中区。钦事上灵。协和庶绩。常励守成之戒。聿丁下武之期。向者宝命自天。真符锡祚。荷鉴观之垂祐。罄溥率以蒙休。福应沓臻。人祗合。扬祖宗之盛烈。体苍昊之眷怀。稽增封广禅之文。追昭姓考瑞之事。勒成展采。继志垂鸿。交欢三神。均恩万＜宀禹＞。顾以台德。建兹上仪。匪敢遑宁。益思惕励。不谓蒲坂遗耋。冀部守臣。稽合舆情。述宣旧典。且以汾河之曲。素严后土之祠。远贡封缄。继陈勤请。载惟旷绝。难议允俞。复又拱着之伦。扣阍来至。以为运格熙盛。俗洽阜康。野多有稌之谣。边靡赢粮之役。奉祠脽壤。昭报坤元。非得而辞。所宜利往。奏疏三上。群情益坚。恭念席庙社之庆灵。被穹壤之况施。陟封乔岫。已展于告虔。祈谷柔祗。理当于亲祭。爰举岁巡之典。式申母事之诚。冀集祺祥。永孚黎献。朕取来年春。有事于汾阴后土。咨尔掌礼之士。暨于有位之臣。当谨攸司。各扬乃职。礼神圭币。致享牺牲。并务吉蠲。庶申钦奉。其乘舆服御供帐。群司勿致劳烦。悉从节减。应有费用。皆以官物置办。不得差扰。辄借科率。诸司须索。非敕命。州县不得供给。所从道路。无役丁夫。广有修葺。仍不用香台青绳栏干等物。诸路长吏无得擅离本任赴行在。仍不得以脩贡助祭为名。辄有率敛。两京诸州起居表附驿以闻。 


      　　以祠后土谕宰臣等诏大中祥符三年八月丁未 

      　　朕前岁以灵真告期。秘文垂贶。乃升岱岳。以展明诚。冀受百祥。阜康九域。而汾阴后土。盛典阙焉。虽奉祀北郊。降禅社首。瞻言脽壤。久属朕怀。况元鼎亲祠。开元蒇事。肸蚃所答。方册具存。若尊卑之礼或偏。则明察之报渐废。前史所谓郊天而不祀地。失对偶之义也。朕恐兹礼未周。贻讥后代。昨东鲁升中。除奉神之外。庶事省约。途中次舍。务在简俭。往复千里。绝无扰民。今蒲津父老。屡扣阙庭。斯亦人事所启。深符宿意。当议洁蠲。用答景贶。 


      　　诫约行事官职掌人诏大中祥符四年正月辛巳 

      　　朕亲临汾曲。对越后祗。冀苍黔之蒙福。眷乃侍祠之列。洎于执事之伦。务罄恪恭。副予精意。应汾阴行事官、职掌人敢懈慢者。委监察御史纠举。遇赦不原。 

      　　改奉祗宫曰太宁宫设后土圣母像道士焚脩诏大中祥符四年二月辛酉 

      　　朕缵承大统。抚御庶邦。荷祖宗之诒谋。膺穹厚之丕锡。勒封岱巘。已报于天休。谒款魏脽。式脩于地察。眷惟斋馆。俯迩嘉坛。实清宴之攸宁。固蕃厘之举集。宜慎方中之候。特施必葺之功。辟乃殊庭。镇兹遗址。率取清都之制。详延羽服之流。庶假精脩。以申严奉。宜改上奉祗宫曰太宁宫。设后土圣母塑像。选道士焚脩。本庙崇奉。一如旧制。 


      　　祀汾阴赦天下制 

      　　门下。为人伦之纪律。礼曰天经。着王者之诚明。祀惟大事。凡致恭于焘载。永介福于黎元。已建圜封。是崇方泽。考坤元之设象。配干健以同符。厚德无疆。柔祗定位。矧高脽之灵境。有前古之严祠。诞集祺祥。荐从禋瘗。登隆祭典。焜燿国容。历五运以下衰。旷六飞之戾止。顾予菲德。获纂庆基。钦燕翼之贻谋。荷丰融之敷祐。既无文而咸秩。因坠典以交修。多愧眇冲。获遵盛美。率由勤请。勉徇舆情。慰蒲津伫望之民。奉鄈上亲祀之事。百神幽赞。九服骏奔。黄瑞毕升。灵休允答。遂涓良日。式展鸿仪。务极洗心。以申精意。荐豆笾而惟絜。奠琮币以斯严。礼乐相资。人祗胥悦。集顾怀之殊贶。契茂育之元功。是用周览时风。肆觐西后。辑瑞圭而成列。罗琛赆以充庭。和气冲融。颂声洋溢。肇迎嘉庆。适钟神赐之祥。均被华夷。宜广云行之施。可大赦天下。云云于戏。厖鸿之泽。既浃于八区。眷佑之灵。普臻于兆庶。更赖宗亲勋旧。文武忠良。罄同德之端诚。赞卜年之景祚。庶期寰宇。永洽纯熙。 


      　　后土庙上号曰太宁禁民庶祈赛止拜庭中诏大中祥符四年四月己未 

      　　恭惟厚德。夙蕴至灵。降宅脽邱。载严庙貌。爰展亲祠之礼。允膺至况之祥。宜荐嘉名。以彰景祐。避尊称而斯在。达昭事以惟宜。脽上后土庙。宜上额为太宁宫。本殿周设栏楯。民庶祈赛。止拜于庭中。官吏非祠祭。亦勿升殿。 




      ●宋大诏令集卷第一百十八 

      　　典礼三 

      　　南郊一 

      　　建隆四年有事南郊诏八月 

      　　王者诞膺骏命。光启鸿图。罔不升中于泰坛。昭事于上帝。着诸令典。是谓彝章。朕自抚中区。行周四载。稼穑继闻于丰稔。邦家屡集于休祯。岂凉德之升闻。感兹多祜。盖上穹之降鉴。锡我小康。得不祗率前文。躬行大礼。式展奉先之志。虔申报本之诚。用答天休。且符人欲。朕以今年十一月十六日。有事南郊。宜令所司。各扬其职。务从省约。无令劳烦。诸道州府。不得以进奉为名。辄有率敛。庶遵俭德。以奉严禋。中外臣僚。当体朕意。 


      　　干德六年有事南郊诏八月甲寅 

      　　朕以眇末之身。居亿兆之上。永言临御。敢怠寅恭。向以蜀土不宾。自开衅隙。洎兴师而问罪。俄舆榇以来降。既成不阵之功。实荷自天之祐。加以岁年丰稔。黎庶咸安。三边无击柝之虞。五纬有连珠之异。睹鸿休之若此。顾凉德以何胜。宜伸报谢之诚。适展告成之礼。朕以今年十一月二十四日。有事南郊。凡百有司。各扬其职。务遵典故。无致烦劳。诸道不得以进奉为名。辄有率敛。布告中外。知朕意焉。 


      　　开宝四年有事南郊诏七月甲午 

      　　朕父事圆穹。君临万国。声教既通于南夏。田畴屡庆于西成。黎民乂安。边鄙不耸。斯盖上天垂祐。清庙降灵。岂予冲人。致此多福。敢不虔遵龟筮。亲洁豆笾。式展严禋。载申昭报。朕以今年十一月二十七日有事于南郊。凡百有司。各扬其职。诸道州府。不得以进奉为名。辄有率敛。凡在中外。当体予怀。 


      　　开宝九年有事南郊诏 

      　　定鼎洛邑。我之西都。燔柴泰坛。国之大事。况削平江表。底定南方。惟率土之混同。自上天之降祐。内惭凉德。感是洪休。得不罄以恭虔。申其告谢。眷洛京而西顾。兆阳位于南郊。豆笾陈有楚之仪。黍稷奉惟馨之荐。朕今暂幸西京。以四月内选日。有事于圜丘。宜令所司。各扬其职。礼容仪卫。典故在焉。祗事肃诚。无得烦扰。诸道州府。不得以进奉为名。辄有率敛。凡在中外。当体予怀。 


      　　太平兴国三年有事南郊诏八月癸丑 

      　　王者昭事天地。严配祖宗。被衮冕以升泰坛。荐牲牢而飨上帝。国之大事。礼有旧章。朕以眇躬。嗣守洪业。载罹寒暑。混一车书。五稼屡登。四郊不耸。盖昊穹之储祉。岂凉薄之能然。宜亲洁豆笾。恭陈柴燎。祗见九庙。昭谢上元。朕以今年十一月冬至有事于南郊。凡百有司。各扬其职。务遵典故。无致烦劳。诸道不得以助祭为名。辄有裒敛。中外臣庶。当体朕怀。 


      　　太平兴国六年有事南郊诏九月乙卯 

      　　朕祗膺眷命。克荷天休。顷以参墟不朝。戎辂薄伐。赖穹昊之助顺。才刻漏以时平。汾晋之邦。千里而广。舆赋聿归于天府。土疆咸复于地图。今夏雨泽愆期。虫蝗为患。朕躬彻常膳。心祈上元。亟命使车。并走群望。桑林之祷靡惮。朽索之惧实深。至诚感通。冥贶昭答。膏泽频降。甫田载滋。飞蝗尽殪。炎火不秉。皆苍昊之垂鉴。祖宗之储祥。俾予冲人。享是多福。不伸大报之典。曷展益恭之诚。朕以今年十一月冬至亲享太庙。有事于南郊。凡尔执事之臣。率循经制。无至烦劳。 


      　　改用正月十日有事南郊诏至道元年十一月丁亥 

      　　昨颁诏旨。将奉圜丘。取来岁之仲春。伸大报于上帝。载稽方策。旁求故实。二月初吉。盖是中和之辰。献岁上辛。合伸祈谷之典。当从改作。庶叶通规。今以来年正月十日有事于南郊。诏凡有司。各扬尔职。布告中外。咸使闻知。 


      　　咸平二年有事南郊诏七月壬辰 

      　　夫继统承祧。必崇禋类。国之大事。实有彝章。朕奄宅万邦。倐焉三载。每念纂承之重。敢忘夤畏之心。而稼穑屡登。干戈载戢。四方率俾。庶政惟和。此盖上穹降灵。列圣垂祐。思陈大报。以启鸿休。特用刚辰。告示群品。朕以今年十一月七日有事于南郊。申命有司。各扬其职。诸路州府。不得以进奉为名。辄有率敛。务遵俭约。称朕意焉。 


      　　咸平五年有事南郊诏七月甲午 

      　　朕承天子民。正位居体。庶邦用乂。六载于兹。寔赖干坤降祥。宗祏垂裕。顾朕寡德。曷臻是哉。夙夜以思。罔敢暇逸。国之大事。礼有旧章。庶伸谢况之诚。恭展就阳之祀。以今年十一月十一日有事于南郊。凡百有司。各扬其职。诸路州府。不得以进奉为名。辄有率敛。务从简俭。称朕意焉。 


      　　景德二年有事南郊诏七月丁巳 

      　　王者合祭天地。祗见祖宗。所以罄追远之心。申肆类之报。今者干戈偃戢。徼塞底宁。绵宇欢康。大田丰楙。荷兹并贶。惕然在怀。肃事禋燔。其合经训。朕以今年十一月十三日有事于南郊。咨尔有司。各扬其职。务遵法度。无至烦劳。向来每因郊祀。于京畿近州。配率供亿。念兹氓庶。良所优矜。宜令三司。未得循例施行。别候进止。诸道州府。不得以进奉为名。辄有科敛。庶从简静。以享天休。中外臣民。当体予意。 


      　　来年正月一日上玉皇圣号有事南郊恭谢之礼诏大中祥符九年五月甲辰 

      　　朕以菲德。获绍庆基。法前王昭事之心。荷元昊惟新之命。秘图申锡。灵祲鸿均。封祀绍脩。诚明合答。遘仙宗之降格。示宝系之绵长。锡祚蕃滋。输祥纷沓。爰于前岁。特发精衷。式瞻霄极之尊。虔上帝真之号。仍期奉册。别择吉年。属明律之再更。果揆辰而有得。今以来岁元月。适叶上辛。愿同亿兆之诚。共荐穹崇之称。信辞真迹。匪懈于躬亲。金简玉文。庶垂于永久。举冠绝未行之事。报高明洪覆之恩。谨以来年正月一日诣玉清昭应宫。与天下臣庶恭上玉皇大天帝圣号宝册。重念获契隆平。荐臻丰楙。庆欢乐之普洽。膺眷祐以殊深。爰稽禋祀之仪。仰答顾怀之贶。又谨以正月十一日有事于南郊。行恭谢之礼。诸军赏赐。并以内藏物充。三司勿催促诸路钱帛。诸州军监。无得以脩贡助祭为名。辄有率敛。务从简约。无至烦劳。凡百有司。各供其职。 


      　　天禧三年有事南郊制七月戊辰 

      　　朕以菲德。袭兹鸿图。缅想艰难。未尝暇豫。席二后之成命。集百珍之降祥。封岱展仪。含生被泽。承平斯久。固恢绰以弥文。祭祀惟勤。盍精严于大报。属以岁时登稔。海域清宁。见高厚之顾怀。庆苍黔之富庶。周脩禋类。式展孝恭。以今年十一月十九日有事于南郊。咨尔弼臣。洎于列位。各扬其职。以称朕心。诸路州府。不得以进奉为名。辄有科率。庶符简易。式召和平。 


      　　天圣二年有事南郊御札七月戊子 

      　　朕猥以眇躬。获嗣丕构。粤在谅闇。倐踰再期。从念守文之难。未躬事天之祭。兢兢业业。不敢怠遑。所赖皇穹降康。宗庙垂祐。四时协鬯。百谷顺成。荷此休嘉。弥用惕畏。爰卜履长之旦。虔申报本之诚。式示先期。俾从诞告。朕以今年十一月十三日有事南郊。咨尔百司。各扬其职。务遵典故。无或劳烦。诸道州府。不得以进奉为名。辄行科率。 


      　　天圣五年有事南郊御札 

      　　王者绍膺宝命。祗若灵心。必尽物以严亲。乃先柴而类帝。顾惭凉德。钦述前彝。乃因郊而就阳。式反始而报本。爰申诞告。用诫先期。朕以今年十一月十七日有事南郊。咨尔百司。各扬其职。诸道不得以进贡为名。辄行科率。致有烦劳。 


      　　天圣八年有事南郊御札 

      　　昭事天地。严配祖考。国之大事。时不可旷。况兵革偃戢。车书混同。七政以齐。群物并楙。皆上穹之贶施。而三后之福祉。报本复始。于是乎在。朕以今年十一月十九日有事于南郊。咨乃攸司。各扬所职。诸道不得以进奉为名。辄行科率。 


      　　景祐二年有事南郊御札 

      　　王者举告类之仪。所以谢成于天地。重严配之典。所以昭孝于祖宗。考诸旧章。实曰大事。朕祗膺灵命。奄宅中区。赖上天降康。七庙储祉。时序休若。方隅底定。美应荐臻。生物咸遂。内惟凉薄。惕荷顾怀。卜兹景至之辰。躬修郊报之礼。将以升侑三圣。秩祀百神。庶熙事之克成。与群元而同享。爰申诞告。用示先期。以今年十一月十五日有事南郊。诸道州府。不得以进奉为名。辄行科率。致有烦劳。 


      　　宝元元年有事南郊御札 

      　　朕猥以凉菲。获承基绪。祗率丕训。茂昭前人。兢兢业业。罔或宁暇。赖上穹鉴祐。列圣保绥。方隅晏然。气物时若。民微艰食之阻。邦辑阜财之经。翔洽太和。莫非灵贶。虽复牺毙有楚。粢芼载蠲。申饬祠官。谨修岁事。然斋辂停轸。钦柴辍薰。弗躬于行。恍以成闰。祭疎则怠。心焉增惕。矧紫营在望。奚敢惮勤。黄流并祼。庶几能享。爰诹景至之日。恭迓帝临之休。慎举鸿仪。式先诞告。朕以今年十一月十八日有事南郊。咨尔攸司。各扬乃职。应诸道州府。不得以进奉为名。别行科率。裕神约礼。称朕意焉。 


      　　康定二年有事南郊御札 

      　　夫事天致诚。飨亲继孝。缅惟前代。容典具存。迨于我朝。彩章弥缛。七庙时其祫食。三岁即以卜郊。躬接神灵。奉将牲币。为民昭报。朕弗敢忘。今宪度交修。礼乐明备。日月所烛。咸伫旅庭之来。阴阳以和。无失丰盛之荐。匪严大事。曷答丕祥。朕以今年十一月二十一日有事于南郊。咨尔攸司。各扬乃职。务从简俭。勿俾烦劳。应诸道州府。不得以进奉为名。别行科率。 


      　　庆历四年有事南郊御札 

      　　敕。内外文武百僚等。朕荷祖宗之谋。托黎元之上。日慎夕惕。罔或怠遑。故尝六款圆丘。祗见上帝。今赖天之福。浃宇以和。虽右辅留屯。南方薄稔。已加抚辑。期底靖安。匪云交脩。思有昭报。圣则能飨。诚惭于寡德。祭不欲数。既及于三年。适奉先规。讲求多物。忾闻列圣之祫。裒对明灵之臻。况祈祉下民。弗为专美。在国大事。其敢惮行。朕以今年十一月二十五日有事于南郊。咨迩攸司。各扬乃职。凡于供亿。毋俾烦劳。应诸道州府等。不得以进奉为名。别行科率。比者多缘严配。加上徽名。止循率吁之常。徒为荐诚之累。且应神以实。何用虚文。与礼之奢。不如宁俭。其文武百官、僧道父老等。不得因郊祀上表。请加尊号。永言有众。宜喻先庚。共推至虔。以副朕意。故兹札示。想宜知悉。 


      　　庆历七年有事南郊御札七月丙子 

      　　夫对越穹昊。昭配祖宗。盖列圣之通规。为有邦之大事。朕惟寡德。获缵珍图。兢兢万机。迨逾二纪。品物蕃阜。阴阳统和。靡躬修于至仪。曷申答于灵贶。方且致祼太室。奠玉圆丘。昭灵监之溥临。均怀生之盛福。在予冲质。其敢惮勤。朕以今年十一月二十八日有事于南郊。咨尔攸司。各扬迺职。凡所供亿。毋俾烦劳。应诸道州府。不得以进奉为名。别行科率。 


      　　皇祐五年南郊御札七月壬寅 

      　　敕内外臣僚等。夫四时常祀。戒在有司。三岁亲祠。敢稽旧典。迪惟列圣。光施冲人。获执牲瑄。以事郊庙。永惟钦栗。弗敢怠遑。间亦耕籍而共粢盛。宗祀以虔圭币。合祛天地。并侑祖宗。庶几告诚。岂曰能飨。惟时上帝。赐朕有年。嘉生顺蕃。黔细滋殖。岂琐凉之致此。抑右序之俾然。矧今区夏谧如。风雨时若。钟石俯就。坛场在望。四海助祭。俟苍壁之举。百神受职。系皇邸之设。思欲祼鬯酒于世室。进纯牺于泰畤。因以范俗。延祉庇民。敢惮躬亲。而废大报。朕以今年十一月四日有事于南郊。咨乃攸司。相予肆祀。各扬尔职。勿懈于位。诸道州府。不得以进奉为名。辄行科率。务循靖壹。勿使烦劳。咨尔庶邦。当体朕意。 


      　　治平二年有事南郊诏七月壬戌 

      　　天地者、生之本。先祖者、类之始。礼有报本反始。而事天地。尊先祖。于是乎致虔恭焉。国朝之制。郊以三岁。朕以冲眇之资。荷顾托之重。巍乎王公士民之上。懔乎宗庙社稷之寄。日慎一日。唯恐勿任。而三灵眷怀。亿姓禔福。天清日润。雷动风行。嘉生讫臻。□气荡定。固可以荐四时之和气。总万国之欢心。以报本乎天地。而反始乎先祖也。朕以今年十一月十六日有事于南郊。咨尔攸司。务勤厥职。诸道州府。不得以进奉为名。辄行科率。必循其故。毋或烦民。 


      　　熙宁元年有事南郊御札七月甲戌 

      　　有天下者。莫重灵神之报。为人子者。莫严宗庙之承。率躬三岁之祠。常候一阳之应。缅慕先圣。光施冲人。载循禋类之期。适在亮阴之际。大惧不能备饬仪物。奉将粢盛。于是剌六经之文。傅博士之议。皆以谓丧有以权而顺变。祭无以卑而废尊。矧稽参西汉之彝。缘用景德之制。顾予凉菲。赖帝贶临。遂卜天正之辰。往修郊见之礼。方且进祈茂祉。以大芘黎元。昭格至精。以终图熙事。庶几能飨。其敢惮勤。朕以今年十一月十八日有事于南郊。咨尔攸司。各扬厥职。诸道州府。不得以进奉为名。辄行科率。其百司、除事神之物。并宜一切仍旧外。余应于供奉所须。务令淳约。以称朕不忘孝思之义。故兹札示。想宜知悉。 




      ●宋大诏令集卷第一百十九 

      　　典礼四 

      　　南郊二 

      　　熙宁七年有事南郊御札七月戊戌 

      　　王者飨帝圜丘。以虔报本之义。尊祖清庙。以将反始之诚。人道至隆。国章兹重。维五圣之故事。有三岁之亲祠。朕以不德。获承先宪。以时称秩。其敢怠荒。且卜天正。往脩郊类。庶繇精意之享。以祈烝民之生。且诏先期。用孚群听。朕以今年十一月己未有事于南郊。咨尔有司。各扬厥职。相予祀事。罔或不恭。 


      　　熙宁十年有事南郊御札七月辛亥 

      　　燔柴而祭泰坛。执币以事上帝。陟配烈祖。灵承天明。永惟五圣之谋。率用三年之礼。顾朕菲德。缵时丕图。亟蒙宗庙之休。裒对神祇之佑。屡迪熙典。汔登至平。是用卜天之正。考日之至。致精而严大报。向福而芘黎元。戒以前期。告于有众。朕以今年十一月甲戌有事于南郊。咨尔攸司。各扬乃职。协成祀事。称朕意焉。 


      　　元丰六年有事南郊御札七月丁未 

      　　王者扬烟泰坛。以致承天之义。禋鬯清庙。以严达孝之诚。永惟五圣之谟。必躬三岁之祀。肆惟菲德。获绍丕图。赖帝博临。丰年屡应。群生和而草木茂。三光全而寒暑平。宜卜天正。恭修郊类。比对笃周之祜。以展放唐之文。特戒先期。用孚大号。朕以今年十一月丙午有事于南郊。咨尔有司。各扬厥职。相予祀事。罔或不恭。 


      　　元祐七年有事南郊御札七月戊子 

      　　万物皆本于天。顾何以报。五礼莫重于祭。所贵者诚。惟本朝郊禘之文。有列圣典章之旧。朕勤遵太母之训。祗守丕基之成。八年于兹。万＜宀禹＞以治。深惟菲德之及此。实由上帝之祐民。宜修亲享之恭。以尽钦承之义。奠玉以致纯洁。升烟以达高明。嘉与臣工。共图熙事。朕以今年十一月十四日有事于南郊。咨尔有司。各扬厥职。相予禋祀。罔或不恭。故兹札示。想宜知悉。 


      　　元符元年有事南郊诏七月己酉 

      　　朕缵承圣绪。绍述先猷。以微眇之身。托士民之上。惟德弗类。荷帝降衷。锡之元符。申以景命。天休滋至。殆弗克堪。黎民时雍。西戎即叙。协气来应。丰年屡臻。永惟方夏之底宁。寔自穹昊之眷佑。若稽大报之义。盖讲宗祈之文。炀高烟于柴坛。荐郁鬯于清庙。庶几祖考之格。其获明灵之歆。嘉与臣工。共图厘事。亶孚有众。申戒前期。朕以今年十一月二十日有事南郊。咨尔攸司。各扬乃职。 


      　　建中靖国元年有事南郊御札六月甲子 

      　　敕内外文武臣僚等。祭莫重于天。圣人极郊丘之报。德无加于孝。王者严宗庙之仪。朕以眇躬。获嗣丕构。茕然衔恤。逮兹踰年。钦惟三岁之郊。每候一阳之应。稽诸典礼。不以卑而废尊。越予冲人。亦惟事而师古。矧德弗类。赖帝降康。诸夏乂安。远人款附。四时不忒。百谷用成。若稽先王之猷。祗遹列圣之训。顺迎谷旦。躬飨圜坛。以致灵承之心。以祈右序之贶。用孚大号。诞告前期。朕以今年十一月二十三日有事于南郊。咨尔攸司。各扬厥职。相予禋祀。罔或不恭。故兹札示。想宜知悉。 


      　　政和三年冬至日祀天圆坛御札十月五日 

      　　朕惟乃圣乃神。克禋克祀。举三岁之大典。不数不疏。得四海之欢心。以妥以侑。肆予菲德。遵国旧章。升烟紫坛。伸昭事上帝之义。祼鬯清庙。严衎我烈祖之诚。宜卜景长。往修郊类。俾辑熙于纯嘏。用敷锡于庶民。诞告前期。式孚群听。朕以今年冬至日祀天于圆坛。咨尔攸司。各扬乃职。相予祀事。罔或不恭。故兹札示。想宜知悉。 


      　　宣和元年冬至日祀天圆坛来年夏至日祭地于方泽御札 

      　　内外文武臣僚等。朕席累圣之宏基。抚重熙之昌运。干健坤顺。夙昭眷佑之休。时和岁丰。兹极敉宁之效。布政叶阴阳之序。率民同道德之归。遐方慕化而来庭。逋寇畏威而款塞。霄宸降嘏。每从御便之游。日观迎厘。荐阅升中之请。若时报本。无越亲祠。其乘二至之祥。载秩一纯之荐。祓紫陔而事上帝。肃方泽以对桑林。假于太宫。前谨祼将之奉。佑我烈祖。并严陟配之常。用仰达于精诚。庶函蒙于丕况。诞敷大号。明戒先期。以今年冬至日祀天于圆坛。来年夏至日。祭地于方泽。咨尔攸司。各扬乃职。相予肆祀。罔或不恭。故兹札示。想宜知悉。 


      　　建隆四年南郊改干德元年赦天下制十一月 

      　　门下。朕自三灵眷命。五让兴邦。躬亲罔惮于万几。德教将加于四海。岁时屡稔。华夏大同。干戈渐偃于灵台。文轨皆通于象阙。俗阜而南薰风竞。刑清而贯索星稀。仰观则日月丽天。俯视则龟龙在沼。加以物无疵疠。民乐雍熙。盖元穹垂祐于皇家。非凉德自隆于昌运。繇是考百王之旧制。遵千古之宪章。坠典必修。无文咸秩。洁牺樽而谒清庙。披大裘以郊上元。万乘云屯而在途。千官星拱而就列。公侯助祭。共江汉以朝宗。钟鼓在悬。与风雷而相薄。百灵受职。群后受厘。明德既馨。神心有答。非烟塞望以呈瑞。嘉气浮空而袭人。民具尔瞻。礼无违者。乃回金辂。乃御应门。律具协于黄钟。日正临于甲子。顺三元而更始。庆万汇之咸亨。而又藩岳勋臣。宰衡庶尹。外达蛮貊。内暨缁黄。谓予历数在躬。以应天广运顺其美。谓予温恭允塞。以圣文神武成其功。兼至德之鸿名。尽哲王之能事。物议斯允。予衷莫违。宜覃旷荡之恩。用慰黎元之望。可大赦天下。改建隆四年为干德元年。云云于戏。崇德报功。取天地无私之象。眚灾肆赦。推雷雨作解之恩。更赖中外大臣。佐佑厥辟。必使万邦黎献。尽跻仁寿之乡。百姓昭明。致我勋华之上。布告亿兆。咸使闻知。 


      　　干德六年南郊改开宝元年赦天下制十一月 

      　　门下。我国家受天景福。率土咸宾。声明洞照于万方。德教咸加于四海。风雨顺而年岁稔。干戈戢而刑政清。域中共庆于小康。海外咸钦于至化。朕顾惟寡昧。祗奉元穹。荷上帝之垂休。致中原之大定。遂发诚意。再举旧章。恭陈告谢之仪。仰答自天之祐。羽卫森罗而在野。王公肆类而在庭。六乐无不调。五礼无不备。躬奠玉爵。陟配紫坛。具物荐诚。神心昭格。非烟塞望以呈瑞。嘉气浮空而降祥。宜与寰区。同兹胥悦。象纬既还于彩仗。鸡竿大举于鸿恩。当玉历之惟新。与苍生而共庆。尽日月照临之内。罔间幽遐。极车马混同之邦。咸均雨露。庶成端拱。永洽可封。可大赦天下。改干德六年为开宝元年。自今年十一月二十四日昧爽已前天下犯罪人云云于戏。皇王报本之义。干坤助顺之祥。既举彝章。谅无阙政。更赖中外宣力。将相同心。保黎庶之乂安。致边隅之宁静。扶持景运。翊亮皇猷。长怀鱼水之欢。共乐太平之化。布告亿兆。咸使闻知。 


      　　开宝四年南郊赦天下制十一月 

      　　门下。我国家膺上天之景命。洽四海之欢心。车书大同。声教遐被。爰自尘清五岭。浪静南溟。开万里之封疆。致兆民之苏息。山川克复。日月光华。风雨顺时。岁年大稔。朕君临天下。道莅人寰。致率土之同清。自元穹之垂贶。于是恭循典礼。亲执豆笾。当爱日之迎长。罄虔诚而告谢。群后执圭而肆觐。神郊备物以陈仪。柴燎既升。干光下烛。瑞气浮空而不散。生民鼓舞以同欢。宜覃作解之恩。用洽自天之庆。可大赦天下。云云天地垂休。所以祈开泰皇王报本。所以告成平。盛礼行而人神协和。庆泽流而寰海胥悦。文武列位。将相具僚。同心同德以逢时。尽节尽忠而宣力。宜勤翊亮。共致太平。 


      　　开宝九年西京南郊赦天下制四月 

      　　门下。我国家受命开基。化民育物。荷干坤之垂佑。致文轨之大同。内则朝政雍熙。外则武功震耀。洎西川克复。五岭荡平。被声教于寰瀛。纳生灵于富寿。唯有江表。未息埃尘。暂劳动于六师。寻廓清于一境。数千里风霾既殄。百万家生聚知归。苏其久困之民。布以惟新之化。非冲人之克乂。皆上帝之储休。今者卜首夏之良辰。就西都之正位。备其燔燎。洁以豆笾。躬申告谢之诚。用达恭虔之志。奠玉之盛仪既毕。普天之庆泽方行。宜覃旷荡之恩。用表混同之化。可大赦天下。云云于戏。牲牢报本。所以答天地之殊休。雷雨行恩。所以答华夷之大庆。御凤阙而风云助顺。揭鸡竿而士庶同欢。眷惟文武之具僚。并效忠勤之亮节。佐我隆平之运。寔多翊戴之劳。方切注怀。更宜宣力。布告中外。咸使闻知。 


      　　太平兴国三年南郊赦天下制 

      　　门下。王者负扆居尊。继天垂统。顺三灵之眷命。契万国之欢心。宵衣旰食以忘疲。恤物爱民而为念。自临宸极。再易炎凉。朝政允厘。嘉谷屡稔。四海尽同于文轨。九州重正于封疆。顾菲薄以何功。赖穹昊之降佑。爰循旧典。亲祀上元。献琛而率土皆来。执玉而诸侯毕会。风云助顺。羽卫增华。庆皇祚之昌隆。见礼容之繁盛。而又三公庶尹。中外具僚。同倾爱戴之心。奉我厖鸿之号。亿兆之愿。岂独在予。宜覃大赉之恩。用洽可封之化。可大赦天下。云云于戏。郊天祀地。牲牢已荐于至诚。布惠行恩。雨露均沾于万汇。洒渥泽而瑕疵尽涤。出缧囚而囹圄皆空。凡诸有位之臣。体我无私之意。更资忠力。共赞皇图。寰区克致于太平。竹帛永光于千古。布告中外。咸使闻知。 


      　　太平兴国六年南郊赦天下制十一月 

      　　门下。王者继统垂尊。握图临极。法二仪而行化。亲万务以忘劳。兢兢如涉于大川。荡荡期臻于至化。日慎一日。于兹六年。八纮之文轨大同。四序之阴阳不忒。兵锋偃戢。年谷顺成。苏杭千里之土疆。尽归临照。汾晋一方之生聚。顿愈疮痍。边陲载息于战尘。宇宙但凝于和气。顾惟凉德。享是丰功。盖穹昊之降灵。兼祖宗之垂祐。虔伸大报。特备严禋。被衮冕以降圆坛。荐牲牢而飨上帝。而又中外列辟。文武庶寮。复以徽名。加于眇质。尊崇之号。念何德以克堪。亿兆之心。须抑情而从徇。祇膺典礼。良用兢惭。宜覃作解之恩。用洽普天之庆。可大赦天下。云云于戏。玉帛荐诚。已陈于盛礼。云雷覃庆。咸被于殊休。效忠良者悉与旌酬。负瑕衅者皆从涤荡。百神受职。万国来庭。当景运之昌隆。见礼容之繁盛。风云荐瑞。士庶同欢。更资有位之臣。共赞无私之化。各宣忠力。永辅皇家。布告寰区。咸令知委。 


      　　太平兴国九年南郊改雍熙元年赦天下制十一月 

      　　门下。惟皇抚运。树鸿业于中区。惟辟奉天。表至诚于大报。既谨就阳之礼。宜章及物之恩。用庆昌期。式符前典。朕自膺宝运。嗣守瑶图。九载于兹。一心无怠。虽寰区既乂。敢忘于旰食宵衣。而风雨不迷。屡睹于年丰俗阜。加以非烟甘露。雰霏继洒于人寰。瑞兽珍禽。驯扰咸归于御苑。四塞之干戈自息。八方之文轨大同。集是丕休。匪由凉德。斯盖元穹之所降鉴。清庙之所储祥。朕所以躬事禋燔。告谢天地。千官景从。陪玉辂以拱宸。诸侯骏奔。叩元坛而助祭。矧乃文物大备。声明孔修。当六变以升闻。荷百神之昭格。纯嘏之锡。岂独在予。思与万邦。同兹大庆。仍改纪元之号。遐均作解之恩。可大赦天下。改太平兴国九年为雍熙元年。云云于戏。景运方隆。荷干坤之眷祐。彝伦式序。在刑政以交修。更赖文武荩臣。方岳庶尹。各伸乃力。共泰吾民。无使撀壤之谣。独美唐尧之代。可封之俗。但称虞舜之朝。凡在含灵。知予厚意。 




      ●宋大诏令集卷第一百二十 

      　　典礼五 

      　　南郊三 

      　　淳化四年南郊赦天下制正月 

      　　门下。我国家创业垂统。踰三十年。礼让兴行。车书混一。外则五侯九伯。立屏翰之奇功。内则三事庶寮。罄股肱之亮节。共赞无私之化。成兹不拔之基。加以紫坛屡飨于天宗。青辂早修于农事。既礼交而乐举。致远肃而迩安。内顾眇躬。享兹介福。是用就上辛之良日。荐大报之至诚。干坤既锡于鸿休。祖考是崇于严配。八蛮景附。咸伸助祭之仪。百辟云从。尽展陪銮之礼。睹士民之繁盛。望雨露之骈罗。思与普天。同兹大庆。宜布惟新之泽。爰覃作解之恩。可大赦天下。云云于戏。郊天地以致诚明。咸遵典故。法阳春而施德泽。尽涤瑕疵。华夷共播于欢声。宇宙遍凝于和气。更资有位。益励乃诚。展安民济物之谋。助旰食宵衣之化。庶俾照临之内。俱跻富贵之期。咨尔万方。咸知朕意。 


      　　至道二年南郊赦天下制正月 

      　　门下。我国家千龄启运。百世其昌。惟列圣之在天。介鸿休于下土。朕自祗膺眷命。嗣守皇图。垂三十余年。居亿兆之上。域中四大。常师古圣之言。天下一家。幸接隆平之运。远肃而蛮夷率服。时和而风雨弗迷。尽禹别之九州。来修厥贡。懋尧咨之四岳。咸建庶官。刑政于是相宣。声明以之大备。夫何凉德。集是丕休。皆由九庙之储灵。寔荷二仪之降鉴。得不讨论方策。博采乎礼情。祗奉郊丘。兴崇于祀事。达孝思于清庙。祈景福于上元。用荐精诚。斯为大报。百神效祉。诸侯骏奔。罗羽卫于康庄。烟霞动色。设宫悬于两观。金石成文。千官扈跸以云从。万姓欢唿而雷动。礼终严祀。嘉成昭事之心。候属载扬。广布惟新之庆。宜覃恩宥。溥洽寰区。可大赦天下。云云于戏。时当献岁。礼毕严禋。祖宗之纯嘏无疆。天地之祥符有耀。仰资元贶。敷佑苍生。更赖三事大臣、六师上将。炳人文而宣化。扬我武以定疆。逮夫庶邦冢君。凡百执事。咸有一德。永孚于休。俾我邦家。超绝前代。尽善尽美。不其祎欤。告示万方。明知朕意。 


      　　咸平二年南郊赦天下制十一月 

      　　门下。天祚明德。民怀有仁。惟景运之开阶。寔昊穹之眷命。太祖皇帝以武功定乱。驱除八方。四登泰坛。亲行大礼。太宗皇帝以文德柔服。混成一统。五奠玉爵。合祭二仪。粤以冲人。仰嗣丕构。三年无改。恭依典礼之文。百谷用成。亟获丰年之瑞。退朝之暇。内省于怀。未熟化源。既成治定。夫何凉德。集是鸿休。上由天地之元符。人神叶赞。复荷祖宗之余庆。辅弼宣功。履春冰而常积战兢。涉大川而讵知涯涘。非惕厉不能继先业。非精虔何以答上元。必在乎假清庙而拥神休。举皇仪而陈备物。于以示昭报。于以申孝思。爰当亚岁之辰。躬展事天之礼。玉帛在笥。金石在悬。一阳生而寰海会同。九奏成而神祇下降。礼无违者。天必从之。宜覃作解之恩。共洽无疆之祐。可大赦天下。云云国容全盛。天仗班旋。非烟散朱雀之街。旭日丽苍龙之阙。欢声雷动。喜气云从。肆士庶之荣观。显皇天之大庆。更赖文武多士。将相荩臣。各竭忠规。顺成元化。同心同德。咸罄于嘉猷。无怠无荒。不忘乎明诫。同底于道。不其祎欤。覃告万方。宜知朕意。 


      　　咸平五年南郊赦天下制十一月 

      　　门下。礼莫大于事天。孝莫重于严父。因心崇陟配之义。垂训懋为子之规。自伯考建万世之基。圣父缵重熙之业。莫不三年而郊上帝。九庙以飨神宗。用荐精诚。以伸昭报。顾予寡薄。获猗庆灵。奉以周旋。焉敢废坠。矧乃寰区底定。黎庶几于小康。农亩丰登。稼穑呈于上瑞。皆元穹之所降佑。列圣之所垂休。得不饰备物以告虔。升禋燎而报本。吉蠲之祀。庸致福于兆民。旷荡之恩。宜大赉于四海。可大赦天下。云云于戏。天下之至大。万务之至繁。虽励精以自强。顾恭己而便治。更赖藩岳列辟。股肱元臣。暨御侮之群材。迨盈庭之多士。咸尽忠于奉上。皆无隐乎厥诚。俾予垂拱而仰成。致俗一变而至道。共臻多福。永孚天休。 


      　　景德二年南郊赦天下制十一月 

      　　门下。朕自仰绍庆基。君临＜宀禹＞县。奉若天道。驯致时雍。常念守位惟难。纂图斯重。纳隍轸虑。旰食视朝。于今九年。罔敢逸豫。幸元穹之降鉴。荷宗庙以垂休。农祥荐臻。边候不警。属天正上元之日。陈吉土飨帝之仪。因得躬执豆笾。祗见祖考。牲牢备物。圭币荐诚。四海九州。皆来助祭。六变三献。斯用降神。仰景贶之自天。庆苍生之蒙福。报本既行于盛礼。回銮乃御于应门。万国来庭。集梯航而入贡。九宾就列。睹书轨之混同。直大赉于中区。洽鸿恩于庶品。永言纯嘏。岂独在予。爰稽肆眚之文。式布惟新之泽。可大赦天下。云云于戏。顺天行庆。俾涣汗以惟均。与物皆春。浃幽遐而广被。偃革已臻于开泰。垂衣方示于穆清。更赖文武具僚。中外列辟。体君臣之同德。罄金石之纯诚。跻政教于和平。纳生民于富寿。共扶昌运。永孚于休。 


      　　天禧元年恭谢南郊赦天下制正月辛亥 

      　　门下。国家皇基博厚。宝绪绵长。繄三圣之永图。启千年之兴运。武功既集。悉恢复于封陲。文教诞敷。乃混同于书轨。内顾凉德。夙禀诒谋。爰暨纂承。惟怀惕厉。灵台偃节。岂欲乎佳兵。璧沼崇儒。但期乎化俗。率由先训。驯致大和。诸侯述职以贡输。九域务农而滋殖。庶事清简。烝民阜安。应上帝之降祥。愧一人之有庆。自元符之绍至。获盛则以交修。继封祀以告成功。勤抚巡而慰群望。并稽古道。获拥神休。而复丹府感通。景舆来格。示本源之深远。明世祚之蕃昌。肃奉睟容。钦闻谆诲。玉虚真圣。诞示于顾怀。金阙仙宗。茂彰于孚佑。荷殊尤之丕贶。竭崇报之至诚。逮于太室之灵。咸上徽名之册。事天尽礼。所以归眷命之仁。尊祖致恭。所以广人伦之孝。仍率严禋之令典。聿伸昭谢之虔诚。百职具扬。鸿仪云展。克成祗荐。谅符亿兆之欢心。仰导纯禧。宜布云雷之殊泽。可大赦天下。云云于戏。展严恭之礼。必罄于精衷。推浃洽之恩。庶资于繁祉。更赖忠良之佐。同倾爱戴之心。协赞昌辰。式延丕祐。咨尔中外。体朕意焉。 


      　　天禧三年南郊赦天下制十一月 

      　　门下。朕仰钦皇绪。夙奉庆基。自列圣之贻谋。逮眇躬之继统。兵戈销偃。海域混同。何尝不日慎居怀。时乘在御。绝畋游而育物。戒服玩以敦风。纳民归仁寿之区。涉道究希夷之际。抚安四极。宾延万灵。表下武以丁辰。致弥文而熙载。讲求典礼。肃恭神人。燕处穆清。聿怀冲粹。荷太霄之孚佑。示秘箓以降祥。灵运嘉亨。景舆临暨。载聆谆诲。逖悟仙源。励翼弥坚。钦修备至。考古先之盛则。毕封祀之洪徽。崇尚真宗。登隆妙号。庇群生而是务。达精意以忘劳。乃至利建储闱。奉承天绪。言念元良之嗣。生知至德之方。善访名山。特开真馆。膺寿昌之介祉。见忠孝以存诚。叠委宝文。愈昭殊应。是用答顾怀于穹厚。展禋享于壝坛。荐玉币以精虔。陈豆笾而蠲洁。金匏协奏。文物骈罗。九宾相仪。百神受职。天祺总集。既彰祚国之休。王泽涵濡。宜洽均禧之庆。可大赦天下。云云于戏。展严恭之礼。获拥神休。覃霶霈之恩。式符众望。谅周隆于庆赐。增激励于诚明。更赖中外信臣。文武列辟。竭以忠勤之节。倾其爱戴之心。协赞重熙。永膺多福。 


      　　天圣二年南郊赦天下制十一月三日 

      　　门下。三载一郊。国朝茂典。盖所以报贶天地。致虔祖宗。尽钦翼之心。膺锡俾之福。昊穹眷命。三圣重光。化无远而胥怀。惠无幽而不浃。肆予寡昧。纂是隆平。端扆永思。临渊积惧。幸赖母仪申诲。先烈在民。三事群卿。裨我以中道。百工庶尹。赞我以远图。政尝敦本闲邪。刑必蠲苛耸善。边陲撤候。方夏修欢。南东之亩屡登。阴阳之沴不作。是用采甘泉之曩制。访委粟之前经。度土就阳。占辰亚岁。预祠真馆。恭飨太宫。乃陟嘉坛。肃陈景币。群司戒絜。千品协恭。瞻来格于窈冥。纳降衷于高厚。天清日润。礼备乐崇。克伸妥侑之文。实荷厖鸿之赐。宜均涣号。溥及含生。可大赦天下。云云于戏。积累之业存乎时。涵濡之泽加乎远。邦家所着。宪度甚明。予惟遵行。罔敢失坠。班朝文武。有位忠贤。庶益尽规。以弼凉德。勿忘屡省。称朕意焉。 


      　　天圣五年南郊赦天下制十一月十七日 

      　　朕以绍膺端命。祗服睿图。六载于兹。万机在念。守大中之曩训。遵圣善之懿猷。。被四表以宅心。浃群伦而从乂。有祈必应。惟动斯和。岁事省成。河流顺复。此皆三灵敷佑。列圣顾怀。乃底辑宁。愈增惕厉。奉先之道。固竭于精衷。报本之仪。聿循于旧典。既卜郊而叶吉。粤定位之载严。沿袭有初。讲求惟允。格太宫而祼献。率迪肃雍。类上帝以燎熏。并昭妥侑。罄斋庄而备至。荷肸飨以居歆。矧乃真系垂谟。夙展钦崇之礼。玉虚攸馆。将申裒对之文。回宝眷以博临。介纯禧而举集。显无疆之大庆。岂独在予。霈作解之洪恩。式均有众。可大赦天下。云云于戏。天人交感。繄默定之有孚。中外胥欢。谅宠绥而宣洽。尚赖既睦之宗戚。同体之忠良。暨诸迩臣。逮夫庶士。协一德以脩辅。广四聪而必闻。慎固基扃。振明纪律。无隐厥志。用恢永图。 


      　　天圣八年南郊赦天下制十一月 

      　　门下。朕以寅畏大宝。在宥多方。绍列圣之宏基。荷上穹之凝命。何尝不勤求治古。驯致洪宁。逖惟祖始之遐源。肃奉母仪之弼教。允资日慎。丕显时雍。远人无察匿之辞。宰旅积规承之赋。浮琛没羽。并占候以来朝。共穗并柯。尽纷纶而纪瑞。颂扬声而载路。粮栖亩以如坻。肆朕眇躬。茂膺馨烈。此乃高厚之所均化。幽明以之献期。是以祝告于灵区。祼将乎世室。爰因景至。祗荐阳郊。精意为禋。升烟而昭达。群望咸秩。受职以攸宜。缛礼聿脩。鸿仪具举。回旅辂于峣阙。藻羽卫于端闱。答天地之垂休。法雨雷之作解。所以恩沾动植。泽洎幽遐。集中夏之至欢。既偕乃众。念万邦之有罪。敢忘在予。思与寰瀛。同兹荣赉。可大赦天下。云云于戏。圣有谟训。固定保之弗违。天惟显思。繄听鉴而斯久。顾守文之不易。怀降福之无疆。尚赖台辅协恭。藩戚敦德。祗服王室之政。永底烝民之生。益竭荩忱。以康泰宇。 


      　　景祐二年南郊赦天下制十一月十五日 

      　　门下。朕拥天地之丕贶。席祖宗之庆基。五典咸融。兆民祗若。休祥狎应。大田屡锡于丰年。髦俊并生。多士协宁于景运。熙平在御。燕翼有光。诸侯靖共。纳黎元于富庶。三公论道。升遗逸于簪绅。岂惟冲人。克臻茂实。必修报本之义。以答上灵之心。盛服展仪。至日惟吉。钦从谟训。率致精明。清庙肃雍。既备陈于圭瓒。閟宫静位。复恭荐于豆笾。被衮就阳。燎柴定位。严配并飨。聿昭于至诚。陟降交欢。诞膺于纯嘏。念绍庭之垂裕。顾受福之永昌。思与万邦。同兹大泽。礼交乐举。既明严上之规。雷动风行。宜覃涣汗之号。可大赦天下。云云于戏。大事在祀。聿从裒对之文。与物为春。用穆好生之化。更赖股肱良弼。贤戚维藩。文武荩臣。中外庶尹。体恭肃以济辅。本中和而在宽。俾敦孝友之伦。咸跻仁寿之域。翼宣王度。永底时雍。 


      　　景祐五年南郊改宝元元年赦天下制十一月 

      　　升禋陟配。诚孝所以兼申。拥休肆眚。人灵于是交豫。朕奉承丕历。钦率先谟。永惟置器之重。浩若涉川之广。托在尊极。弗敢遑宁。幸席成规。侵寻至治。而疆陲宾款。岁物颇蕃。民罔时恫。政克用乂。斯皆穹昊开右之贶。宗祏燕诒之谋。幽赞于兹。朕将何力。内循凉寡。期保顾存。是用图讲旧章。毖修大报。严饰坛兆。洁丰粢盛。虔会迎长之辰。躬陈合祭之典。至于前献道祖。历祼昭庙。盖经礼必先之文。庶哲王能享之义。措事之日。备物有严。百执骏奔。三圣参侑。获率强力。以底盛容。居歆在上。降监如答。迪拜贶之吉。敢曰余勤。霈崇朝之泽。方思众共。再念向徇群议。许加徽名。深揆浮实之华。有乖克己之训。宜因冠号。俾易建元。顾无专享之福。更示惟新之命。可大赦天下。改景祐五年为宝元元年。云云逮下之爱。方与物而皆昌。屡省之勤。冀后天而攸奉。尚赖三事庶尹。列辟众司。交输乃诚。跻格鸿化。茂对干施。永孚于休。 




      ●宋大诏令集卷第一百二十一 

      　　典礼六 

      　　南郊四 

      　　康定二年南郊改庆历元年赦天下制十一月丙辰 

      　　朕诞膺宝命。嗣守丕基。荷上灵降监之祥。奉列圣绍庭之宪。抚宁兴运。司牧黎元。慎保盈成之难。思隆久大之业。祗勤抑畏。垂二十年。何尝不中昃厉精。幽微博听。虑一夫之不获。期百志之惟熙。务汤铭之日新。致禹畴之时若。至于秉慈俭之训。绝游畋之娱。器服屏雕文之工。刑政革烦苛之弊。虽未臻于往古。亦无怠于始初。幸以诸夏谧清。百嘉汇茂。民涵丰楙之乐。物违疵疠之伤。玉烛四时。箫勺群慝。斯皆三神之所眷佑。九庙之所抚绥。岂繄眇眇之躬。克召穰穰之福。是用顺考声明之典。寖寻禋燎之文。严饰壝坛。祗为瑄毙。揆天元景至之原抄本下阙二十四行道以临总。涣大号而胥欢。嘉与群元。共臻斯路。 


      　　庆历七年南郊赦天下制十一月二十八日 

      　　门下。朕常博览载籍。详观古今。每资取于典彝。用昭晰于政教。且夫大事在祀。所期奉而益恭。让德于天。必欲善不自处。斯皆垂芳简策。作范邦家。历代相因。百王不易。在沿革而虽异。谅稽参而靡渝。故假庙致虔。扫地尚质。寔奉先而严配。取报本以贵诚。粤自缵承。兹踰二纪。遵述诒谋之训。企及钦明之风。慎持守于盈成。念怀柔于远迩。万几之务。罔怠于旰宵。含生之伦。冀登于富寿。尚兢虞于谴戒。弥鉴省于昬荒。以期治格隆平。物无疵疠。制作礼乐。敢谓其时。协和人神。当蒇厥事。是用虔修毖祀。参讲缛仪。抑菲德之徽称。增先皇之显谥。祗见观德之室。严禋定位之方。圜坛载升。长日协吉。顺考旧典。倾竭精衷。九州献力以惟夤。百神受职而咸秩。纷纶之贶。仰降于高穹。旷荡之恩。宜覃于率土。可大赦天下。云云于戏。惟圣飨帝。益罄于斋庄。惟德动天。敢忘于惕厉。尚冀祖宗垂祐。辅弼协谋。繄维城亲懿之贤。暨卫社忠劳之士。百工庶尹。咸一乃心。共赞昌期。永臻皇极。 


      　　皇祐五年南郊赦天下制十一月己巳 

      　　门下。钦柴报本。宗礼经之亲郊。涣号宣恩。广阳春之大眚。朕肃膺统业。寅奉政机。未昭厥涂。犹涉渊水。荷干祇之敷佑。赖宗祏之拥全。治克用平。无思不服。茂锡生齿。屡登康年。盖先烈之累仁。省眇躬之何德。比举秩于元祀。用答扬于灵休。仍纪于兹。涓衷敢怠。自合宫之讫飨。即阳邱以系诚。申命攸司。详稽旧典。卜日南之长晷。祀地上之圜丘。前诏诸儒。考正雅乐。盖以遵达孝之述事。昭盛德之流光。遹观厥成。升于泰祀。庶德音之政。相接于天人。沿豫象之辞。登配于祖考。率前期而戒誓。复先甲而絜斋。钦翼秘宫。款见于道祖。肃虔在庙。永怀于前人。惧飨弗能。临祼惟惕。紫营未除。赤霄在望。执事有恪。备物无违。蒙上帝以居歆。奉列圣以参侑。苍璧既奠。朱燎以升。惠我无疆。肃然有感。钦惟天表之应。诞扬寿康。嘉与宇内之人。均承贶施。可大赦天下。云云象日之畿。惟民所息。如砥之道。其赋当平。颇闻征缮之科。有违中正之法。宜从薄敛。以示宽恩。云云于戏。合法大祀。固靡神之不宗。在宥群方。思与物而更始。尚赖左右承弼。中外臣工。秉德辅予。竭忠图治。惟休惟恤。永底康哉。 


      　　治平二年南郊赦天下制十一月壬申 

      　　门下。朕承祖宗之休。托王公之上。缵嗣丕构。诞隆庆基。夫王者体道诚明。率仁高厚。躬履纯俭。天俾寿臧。熙然亿兆之怀。隆于父母之爱。礼乐明备。制作成于百年。书轨大同。欢心逮于四表。宪度着明而可则。轨迹夷易而可遵。肆朕冲人。遹承大宝。祗荷先训。抑繄母慈。永念继体之难。居有涉冰之惧。日慎一日。三岁于兹。曷尝不究皇极之建中。赜干刚之正命。登吁贤俊。鉴循典刑。未明以求衣。中昃而暇食。宫室池囿之好。咸弛以便民。钟鼓管磬之音。固不以从欲。前日文武多士。中外臣工。连上封章。求荐称号。朕以继志述事。未有以扬缉熙。持盈守成。未有以章休烈。下之方以底百室之福。上之方以接三神之欢。义所未安。抑而不受。岂自以得勤民之意。盖将以洪修己之诚。深惟就阳国郊。肇禋吉土。振古盛节。本朝上仪。储精逆厘。欲止不敢。维孝能享。庶几与焉。是以因黄宫之气萌。迨南极之景至。躬执圭币。洁修粢盛。祼荐清庙之庭。燔燎泰坛之地。侑以烈祖。对越上穹。于时祥景晏温。大圆精粹。和气充塞。积曀肃清。兹皆诸神受祀于怀柔。有昊眷顾而飨答。发祥隤祉。岂独朕躬之敢专。洗心自新。嘉与海内之均庆。可大赦天下。云云于戏。崇大报之礼。有以达于诚心。覃涣汗之恩。是用孚于至信。期尔阜安之俗。既臻耻格之风。尚赖忠荩扬廷。谟明在服。共励敕天之志。永底无疆之休。 


      　　熙宁元年南郊赦天下制十一月十八日丁亥 

      　　门下。王者祗遹圣绪。所以永无疆之休。对越颢穹。所以凝溥将之命。朕惟列圣垂统。盛德在天。积累熙洽。付畀冲眇。夫以制作大定之丕矩。在宥耻格之休风。夷易所存。燕翼维允。肆朕述遵而无改。恭默以仰成。再期于兹。百度咸若。是以群生蒙福。方内大宁。穑人有秋而屡丰。远裔稽服而慕义。兵革靡试。疵疠莫兴。盖昭天之功。自上仁而已厚。故佑民之泽。迨下武而益深。乃眷太和。寔荷隆庆。内惟寡德。惧不克任。粤稽拜贶之文。兹有就阳之祀。报本反始。事孰重焉。夫恭之所隆。不可以恩揜。礼之所阙。尚贵乎义起。矧乃真圣旧章。着为成训。搢绅赜论。折衷前经。断自朕心。博观舆议。是用因一阳长极之序。举三岁亲见之仪。朝荐殊庭。宾祼清庙。而后升烟燎于泰畤。合祛祀于柔祇。昭假上灵。配侑烈祖。六乐备儛。万玉旅廷。侯卫骏奔。蛮貊纵观。至诚胥感。方交神而塞明。祥祉来臻。且日升而川至。顾予菲质。敢以专飨。思与黎庶。同底自新。可大赦天下。云云于戏。接三神之欢。惟礼可以致孝飨。均兆民之庆。惟刑可以示哀矜。兹朕一心。期底于道。尚赖股肱硕辅。陪侧荩臣。共励协恭之诚。以格可封之俗。 


      　　熙宁七年南郊赦天下制十一月 

      　　门下。王者钦崇神天。严奉宗祏。就郊以飨。所以诏天下之恭。假庙而烝。所以教天下之孝。洪维五圣之烈。诞集百王之文。肆予冲人。昭事上帝。载念物无以称。维一诚可以展大报之仪。祭不欲烦。维三岁可以述躬行之典。会协康年之顺。道迎至日之长。是用朝荐殊庭。祼将太室。乃进登于阳畤。以裒对于皇穹。合祛柔祇。陟配文祖。祝燧告洁。赞牺尚纯。六乐变音。舞奏而诸物至。二精扬燎。烟升而万灵交。方丕事之获成。敢蕃禧之专飨。宜敷大号。以赉多邦。可大赦天下。云云于戏。意尽精禋。既秩宗祈之举。政施惠术。亶昭庆宥之行。维时黎元。绥我德泽。尚赖谟明四近。忠荩群材。仪图新美之功。励相隆平之运。同底于治。永孚厥休。 


      　　熙宁十年南郊赦天下制十一月甲辰 

      　　门下。国莫重于祭。所以作民恭之先。礼无大于郊。所以报物生之始。朕懋建丕命。宠绥四方。夙寤晨兴。任大守重。惟文武之谟烈。心罔敢弗丞。惟上下之神祇。志罔敢弗肃。聿终三岁之祀。稽用一阳之正。严大路以备仪。款殊庭而先享。于穆清庙。憷惕以见祖宗。爰熙紫坛。明察而事天地。推本陟配。升燎合烟。裒万灵而诚交。变六乐而物致。顾迄成于鉅典。敢专向于蕃厘。涣扬予恩。敷锡尔众。可大赦天下。云云于戏。答三才之奥。无以称德产之微。均万国之欢。有以知惠泽之至。尚赖左右励翼。内外交修。永孚厥休。同底于道。 


      　　元丰六年南郊赦天下制十一月丙午 

      　　门下。天者、物生之始。非肇禋无以极其诚。亲者、民恭之先。非假庙无以致其孝。永惟五圣之烈。必躬三岁之祠。顾惟冲人。嗣膺历服。敢不祗率。以时钦修。然而礼意寝而不明。乐文杂而未正。故剌六经之说。考诸儒之言。缉熙旷仪。是正鉅典。奉罍以款真宇。祼鬯以享宗祊。斋戒乎端诚之宫。清肃乎礼神之囿。陟配烈祖。对侑昊穹。于时维太常之旒。备金玉之驾。迺搢大圭。以为国之缀。迺服大裘。以放古之文。钦柴之燎四施。爥炀泰一。圜钟之乐六变。缴绎崇邱。孝奏而日月光。灵游而风马下。顾获成于熙事。敢专向于繁禧。宜大泽之肆均。与群生而共庆。可大赦天下。云云于戏。答三灵之介祉。既秩于宗祈。格四海之欢心。在敷于惠术。尚赖秉文之辅。经武之臣。相协厥恭。同底于治。布告遐迩。咸使闻知。 


      　　元祐七年南郊赦天下制十一月癸巳 

      　　门下。朕承六圣鸿烈之休。御千载丕平之运。逖观历代之治。无若本朝之隆。充塞乎协气之流。洋溢乎颂声之作。然而重熙累洽。所以应之者惟艰。持盈守成。所以保之者靡易。顾兹冲眇。绍乃基图。永惟几深。罔敢逸豫。仰赖文母。维持我家。保佑八年之间。申锡九畴之叙。宾礼故老。子惠困穷。上顺帝心。下从人欲。广祖宗之遗泽。蒙天地之降康。钦言肇郊。躬行大礼。念尝再飨乎穹昊。未始祗事乎皇祇。是用推本建隆之旧章。复举熙宁之故实。执鬯以祼八室。奠玉以合两仪。严烈祖以配天。洽百神而承宇。于时礼行而诚意格。乐变而祥光浮。诞受三神之厘。敢专四海之福。宜思均施。溥宥群伦。可大赦天下。云云于戏。干坤之元始生。俯仰之观象法。以为君臣之道。以成覆载之功。咨尔内外之庶工。咸罄文武之致用。惟新厥德。永孚于休。 


      　　元符元年南郊赦天下制十一月二十日甲子 

      　　门下。朕保极以宅尊。奉元而继统。骏惠先烈。慎怀永图。躬揽万几。于兹五载。顾德不敏。赖天博临。四夷咸宾。万邦作乂。师干献捷。农扈告丰。锡之珍符。授以神策。嘉瑞绍至。祲气亟消。岂眇末之克堪。实穹昊之眷佑。兴言大报。莫重禋郊。是用遵昭考之诒谋。举隆周之坠典。稽协彝制。发挥礼容。未奉皇祇之祠。先严苍昊之飨。乘一阳之复。习三岁之常。即路寝以斋居。至殊庭而朝献。广于肆祀。初假庙以诏虔。钦柴宗祈。遂升坛而谒款。配侑烈祖。对越明神。乐成绎纯。礼敬敕备。于时干端澄霁。冬序晏温。灵心嘉虞。精意昭格。师象山则。孝奏天仪。申命之休。既昭受于上帝。敛时之福。其敷锡于庶民。扬于端闱。孚我大号。可大赦天下。云云于戏。告事大成。敢专飨于繁厘。申宥眚灾。宜溥覃于旷泽。尚赖辅弼寅亮。官师协恭。共维太平之基。永底无疆之祚。 




      ●宋大诏令集卷第一百二十二 

      　　典礼七 

      　　南郊五 

      　　建中靖国元年南郊改来年崇宁元年赦天下制十一月丁丑 

      　　门下。朕绍膺宝命。祗遹鸿图。躬节俭以御邦。本宽仁而敷政。维先训是式。惟师虞是从。永言继序之囏。克谨持盈之戒。荷皇天之降祐。蒙列圣之贻谋。方夏人宁。蛮夷宾服。三时不害。六府孔修。建皇极而王道明。即康功而民志惬。以迪纯熙之运。以刑平富之风。岂朕德之能胜。繄帝临之下属。肇称禋祀。祗答闳休。是用参酌上仪。铺昭广典。奉神考初行之志。绎绍圣申讲之文。符蒇事于皇祇。先致飨乎穹昊。迺候景涓日。饬躬致虔。祼清庙以肃将。款圆坛而拜享。侑我烈祖。秩于百神。礼严钦翼之容。乐被雍和之奏。苍璧既奠。紫烟其升。干象粹清。灵心嘉向。和气洋溢。景光陆离。瑞庆大来。俾缉熙于纯嘏。膏泽并下。用敷锡厥庶民。豫建新元。诞扬涣号。可大赦天下。云云仍自来年正月一日改元为崇宁元年。于戏。洁诚拜贶。永祈申命之休。肆宥均厘。时乃配天其泽。尚赖成德之彦。正事之臣。率黎献以协衷。敛庶明而懋绩。赞我溥将之绪。迄兹涣泮之猷。 


      　　崇宁三年南郊赦天下制十一月二十六日 

      　　门下。祼献清庙。所以承祖宗之灵。禋祀紫坛。所以答干坤之贶。朕骏膺宝命。重受厖禧。丕宣文武之光。尽缉熙丰之典。取士于学。稽古建官。亮采百工。庶几三代。凡厥盛王之式。率由昭考之行。而九庙垂休。两仪协佑。生民底乂。年谷屡丰。修德锡符。上粲玑衡之政。铸金象物。下隆鼎鼐之基。疵疠聿消。雨旸咸若。兹岂眇躬之能假。时惟上帝之弗违。是用奠玉阳邱。莅牲泰畤。严配烈祖。对越皇天。于时圭景晏温。璇穹登监。二端立而礼无不洽。六乐变而物罔不兴。灵心载嘉。精意咸享。受兹殊福。岂予一人之敢私。锡厥庶民。思与万邦而共庆。我有涣号。扬于端闱。可大赦天下。云云于戏。作善降之百祥。既茂膺于纯嘏。惟天佑于一德。可共翼于丕平。尚赖三事股肱。百辟文武。咸励同寅之业。永底无疆之休。 


      　　大观四年南郊改来年政和元年赦天下制十一月三日 

      　　门下。朕绍膺骏命。祗奉燕谋。永惟置器之安。常轸临渊之虑。躬揽万务。兹越十年。荷上帝之降康。底群生之咸遂。礼制乐作。仁洽道丰。抚五纬以宣精。翕九河而顺轨。干戈弗试。囹圄屡空。同云应尺泽之祈。甘露协中台之瑞。三登既格。六府允修。昭受闳休。敢忘大报。是用率循彝典。称秩上仪。乘景至之熙辰。备星陈之法驾。祼献清庙。初蠲饎以揭虔。谒款紫坛。遂钦柴而展采。推本烈祖。对侑昊穹。表洁纯牺。荐诚苍玉。于时协气充塞。高灵宴娭。肃然精意之通。纷若美祥之下。惇崇元祀。属熙事之涓成。申宥眚灾。宜湛恩之诞布。可大赦天下。云云朕奉承圣绪。遹追先猷。荷穹昊之休。蒙宗庙之佑。昭事有翼。夙夜惟寅。中外靖绥。年谷登稔。礼乐明备。百志用成。嘉与多方。布新显号。可以来年正月一日改元政和。云云于戏。一人有庆。既敷锡于蕃厘。庶政惟和。其永绥于极治。尚赖辅弼励相。官师交修。增隆不拔之基。益固无疆之祚。 


      　　政和三年南郊赦天下制十一月六日 

      　　门下。朕承列圣之丕基。奉至尊之休德。继志述事。持盈守成。躬揽万机。兹踰一纪。荷皇天之垂佑。浃函夏之底宁。年谷屡登。雨旸式叙。遐迩请命。川岳效珍。禹功无滥溢之灾。尧瑞告平成之治。永惟多祜。诞集冲人。属三岁之亲祠。刺六经而定制。率时昭考。钦修特祀之尊。若昔大猷。尽正相沿之陋。乃斋居于路寝。乃朝献于殊庭。得四表之欢心。骏假于庙。乘一阳之至景。大报于郊。对越昊穹。佑我烈祖。陶匏象性。牺牷贵诚。奠苍璧以礼神。秉元圭而拜贶。器协商周之旧。乐兼韶濩之纯。紫烟燎而爟火升。美光属而风马下。礼仪既备。知帝顾之弗违。福禄来崇。岂朕躬之专享。宜敷涣号。溥洽群伦。可大赦天下。云云于戏。申命用休。俾戢熙于纯嘏。配天其泽。用敷锡厥庶民。尚赖同德荩臣。秉文多士。咸克励翼。永保隆平。 


      　　政和六年冬祀赦天下制十一月十日 

      　　门下。朕绍膺景命。嗣守丕基。尊临九有之师。亲揽万微之务。翼翼敢忘于夤畏。兢兢常谨于继承。躬宵旰之勤。以图天下之乂。轸渊冰之虑。以保天下之安。属者百谷顺成。五纬来叙。干戈载戢。囹圄屡空。元命之辰。九天占南极之瑞。诞弥之旦。三山纪黄流之清。乐作而羽鹄翔。鼎定而庆云集。名山显位。蕲封禅者亿万人。绝域殊方。来臣妾者十一国。有邦之应。于岂朕功。仰念物生本乎天。惟圣人为能飨。人道先乎祖。虽天子必有尊。迪惟古训之循。实重国阳之报。固尝辨二至之吉礼。庶乎革合祭之非。奉上帝之徽称。盖以正异名之失。兹协丰年之屡。载迩至日之长。乃建鸾旗。以侈神降之休。乃执大圭。以严紫坛之荐。于时歌昊天成命之诗。奏圜钟六变之乐。奠璧以致蠲洁。升烟以达高明。克禋克祀而精意昭。来假来飨而珍符下。肆戢熙于纯嘏。以敷锡于庶民。其播大猷。用推广泽。可大赦天下。云云于戏。报本反始。得万国之欢心。荡垢涤瑕。对三灵之蕃祉。尚赖股肱良弼。屏翰隽臣。益殚忠荩之图。光辅隆平之运。同底于道。永孚厥休。 


      　　宣和元年冬祀赦天下制十一月九日 

      　　门下。观会通以行其典礼。允符昌运之隆。美盛德而告于神明。兹迪精禋之飨。朕肇膺骏命。嗣守鸿基。抚九有之嘉师。开万邦之寿域。兢业克艰于底乂。夤威罔怠于求端。聿承燕翼之谋。裒对溥临之贶。属者道源阐教。帝祉迎厘。农扈载谣。黍稷报千仓之庆。时堂御历。玑衡瞻七政之齐。氐羌款塞以咸宾。狴犴空囹而不式。荣河顺纪。乔岳锡符。丹阙琼台。屡下丛霄之跸。彤乌秀草。丕昭炎德之祥。永惟奕世之休。罔匪自天之祐。爰申毖祀。以答真祺。是用测嶰籥以迎长。备鸾舆而展采。羽林绮列。辟五门象魏之严。法驾星陈。正六引旗章之度。夙祗清庙。恭骏崇坛。耨玉籍以奉粢盛。载谨丰年之报。洁宫蚕而修币□。用永端命之祈。景钟导和乐之音。嘉秠荐太尊之齐。纯精昭格。肸蚃潜通。月璧星珠。纷燎烟而上彻。云车风马。歘飙驭以来临。肆均拜胙之禧。式霈涤瑕之宥。诞扬涣号。敷告多方。可大赦天下。云云于戏。佑烈祖以格皇天。予惟克迈乃训。绥多福而熙纯嘏。邦其永孚于休。尚赖辅弼同夤。官师励翼。共浃无为之化。茂隆累洽之图。 


      　　宣和四年冬祀赦天下制 

      　　门下。事上帝而怀多福。非禋祀不足以昭报本之诚。绍大业以绥四方。非升侑不足以极奉先之孝。朕荷三灵之储祉。奉列圣之诒谋。制治保邦。克懋盈成之训。立政造事。敢忘继序之思。弥文鉴虞夏之隆。成宪复熙丰之旧。百度惟正。庶绩其凝。士迪典常。尽革朋淫之习。民兴淳朴。式符道纪之昌。人傒志以丕钦。天鉴诚而孚佑。清台观象。瑞占七政之齐。阳馆颁常。运协四时之序。雨泽应期而播润。河宗听命以回流。农扈奏功。黍稷嗣丰年之庆。燕民效顺。封疆归舆地之图。刑清而囹圄屡空。物遂而动植咸若。验诸福之毕至。岂成功之敢居。恭念祭不欲数者礼之经。物无以称者天之德。肇卜迎长之旦。聿修肆类之仪。簠簋豆笾。秩九州之嘉荐。旗常警跸。俨八卫之祲容。庶邦虔贡以骏奔。多士秉文而显相。稽鲁人先□之义。以前飨于太宫。歌周王成命之诗。肆灵承于有昊。衎我烈祖。遍于群神。礼三献而精意昭。乐六奏而灵斿下。祥光旁烛。景贶备臻。修德锡符。已应克诚之享。行庆施惠。用均拜胙之禧。嘉与万方。共膺纯嘏。可大赦天下。云云于戏。百神受职。知帝命之不违。五福锡民。浃海隅而丕冒。尚赖忠良修辅。文武协恭。益坚励翼之忠。永底辅宁之治。爰咨尔众。咸体朕怀。 


      　　宣和七年南郊赦天下制十一月十九日 

      　　门下。皇武肇禋。是创万年之业。文明制礼。爰厘二至之祠。朕恭承休光。永念丕绪。衎我烈祖。实赖贤能之众多。格于皇天。当由闾里之安乐。整饬百度。抚绥兆民。神明享持守之诚。华夏乐忧勤之政。属者多稼彻燕云之野。齐民安海岱之区。远人慕义而玉帛来。川后畏威而波涛弭。荷天休之震动。莫不率从。奉王业之艰难。庶无罪悔。是用诞举丰年之报。肃迎景至之期。吉事有祥。先致殊庭之荐。大礼必简。并严清庙之承。焜煌千乘万骑之容。终始七戒三斋之德。迺洁盛于阳馆。遂祗事于泰坛。风马云车。仰百灵之眷顾。星珠月璧。知四海之清明。其锡繁禧。用宏大赉。可大赦天下。云云于戏。荐馨香之治。盖承九庙垂裕之休。施旷荡之恩。更应一阳发生之候。尚赖官师协德。黎献输忠。共扶不拔之基。永笃无疆之庆。 


      　　杂诏 

      　　合祭天地诏元祐七年九月戊戌 

      　　国家郊庙时祀。祖宗以来。命官摄事。惟三岁一亲郊。则先飨清庙。冬至合祭天地于圆丘。元丰间。有司援周制。以合祭不应古义。先帝诏定亲祠北郊之仪。未之及行。是岁郊。不设皇地示位。而宗庙之享。率如权制。朕以凉昧。嗣承六圣休德鸿绪。今兹禋礼。奠币上帝。祼鬯庙室。而地示久未亲祀。矧朕方修郊见天地之始。其冬至日南郊。宜依熙宁十年故事。设皇地示位。以严并贶之报。仍令有司择日遣官奏告施行。厥后躬行方泽之祀。则修元丰六年五月之制。俟郊礼毕。依前降指挥。集官详议亲祠北郊事及郊祀之岁、庙飨典礼以闻。 


      　　罢议合祭诏元祐八年四月丁巳 

      　　朕闻五帝不相沿乐。三王不相袭礼。世有损益。因时制宜。惟我祖宗。严奉郊庙。当遣官摄事。皆考合于前文。惟奠玉亲祠。自裁成于大礼。每以三岁。对越二仪。咸秩百神。大赉四海。迄先帝元丰之末。讲方泽特祭之仪。盖将补一代之阙容。振百王之坠典。朕惟菲德。嗣守丕基。列圣已行。谨当遵奉。先朝未举。惧不克堪。是以昔岁仲冬。竭诚大祀。神祇飨答。祖考燕宁。前诏有司。载加集议。犹欲咨度诸儒之论。稽参六艺之文。然理既不疑。则事无可议。断自朕志。协于佥言。祗率旧章。永为成式。今后南郊合祭天地。依元祐七年例施行。罢礼部集官详议。 


      　　冬祀执元圭御笔手诏政和三年十月五日 

      　　朕若古之训。惟天为大。举天下万物。无以称之。故先王以类而求。祀于圆丘象其形。奠以苍璧象其色。冬日之至取其时。大裘而冕法其幽。而未有以体其道。夫天元而地黄。天道也。朕荷天顾諟。锡以元圭。内赤外黑。尺有二寸。旁列十有二山。盖周之镇圭。有法乎是。祗天之休。于以昭事上帝。而体其道。过周远矣。将来冬祀。可搢大圭。执元圭。庶格上帝之心。以敷佑于下民。永为定制。 


      　　赐与 

      　　加赐辅臣亲王文武臣僚内外诸军将士诏天圣二年十一月己亥 

      　　迺者因长至之吉。拥万灵之祥。发宝册于大庭。奉鸿名于慈极。载惟菲德。亦徇群情。稽列圣之弥文。享一王之殊号。兹为盛礼。式焕休辰。应辅臣、亲王于南郊所赐外。各加一千。文武百僚因郊得赐者。亦给之。内外诸军将士。并与大特支。 


      　　陪祠 

      　　召河阳三城节度使守太傅检校太师兼侍中致仕曾公亮武宁军节度检校太师守司空同中书门下平章事致仕富弼太子太师致仕张昇太子少师致仕赵概赴阙南郊陪位诏熙宁十年 


      　　朕展采圜丘。祗见上帝。相我大事。属在群公。矧惟老成。宜有显助。勉兴就位。以称朕心。 

      　　赐王安石免陪位诏元丰 

      　　敕。朕获典天神。三就郊见。而在外元老。乃以疾辞。不能相予之祀。虽怀之怃然。顾不得不听也。可免赴阙陪位。故兹诏示。想宜知悉。 

      　　太师致仕文彦博陪祠诏元祐七年八月 

      　　朕严郊丘。执圭币。肇禋于上帝。眷惟显相。莫重乎师垣。秉德论道。弼亮四世。左右我祖考。燕及皇天。勋在王室。贲于帝师。归老而家。兹或弗与。乃心缺然。谓遗旧德。何如强起陪朕。同寅熙事。毋以劳为辞。 


      　　太子少师宣徽南院使致仕冯京陪祠诏同上 

      　　朕丕承休烈。肇修郊飨。小大之臣。罔不夙夜。协衷同恭。以佑我熙事。至于疎逖。亦怀骏奔。矧惟耆德。弼谐文武。有劳乎先世。告老谢事。休佚中都。夷旷裕康。可弗与乎。厥惟勉起。相予肆祀。仪刑在列。毋或惮劳也。 


      　　太子少傅致仕韩维陪祠诏同上 

      　　朕祗率训典。齐于郊宫。以飨上帝。必赖秉文之臣。肃雍在列。以相厥事。乃眷耆贤。归老辅邦。先帝青宫之旧寮。定命黄扉之宿德。对越之际。而弗豫焉。其如尊贤重故之义何。勉力承命。陪朕咸休。 




      ●宋大诏令集卷第一百二十三 

      　　典礼八 

      　　北郊 

      　　罢合祭诏绍圣三年正月戊午 

      　　朕惟先王之祀天地。其时物器数。各以其象类求之。故以阳求天。祀于冬至之日。以阴求地。祭于泽中之丘。载于典经。其义明甚。而合祭之论。特起于腐儒之臆说。历世袭行。未之有改。先皇帝以天纵大智。缉熙王度。是正百礼。以交神明。遂定北郊亲祀之仪。将举千载已坠之典。虽甚盛德。无以复加。乃者有司不原本指。尚或因陋。肆予冲人。嗣有令绪。仰惟先志。其敢忽忘。宜罢合祭。自今间因大礼之岁。以夏至之日躬祭地祇于北郊。应缘祀事仪物。及坛壝道路帷宫等。宜令有司参酌详具以闻。 


      　　北郊前诣景灵宫朝献太庙朝飨诏元符三年六月丙午 

      　　致明察者。莫重于郊丘之祀。极僾肃者。莫严于祖考之荐。乃者奉若猷训。宪章古昔。罢合祭之渎。修特禋之典。将以夏至之日。祗款皇祇之灵。比览有司之陈。欲寝前期之告。朕惟朝献于原庙。祼将于太室。讵容旷岁之久。不及躬祠之奉。岂独异事天之礼。抑未称飨亲之诚。憷惕冰怀。靡遑宁处。其钦承于先烈。用悉讲于多仪。匪敢惮勤。庶几尽志。将来亲祠北郊。前二日、躬诣景灵宫朝献。太庙朝飨。并依南郊仪制。 


      　　祭地方泽御笔手诏政和三年九月二十日 

      　　昔先王父天母地。严恭祀祭。躬行而岁遍。朕承嗣丕构。率循旧章。三岁一郊。大赉天下。祗载郊庙。荷天之休。罔有不格。率时昭考。既革合祭之非。牵狃故常。尚稽夏至之礼。大报天地。弗及方丘。夙夜以思。靡遑宁处。夫祭不欲数。数则烦。不欲疎。疎则怠。废而不举。其可乎。惟明与察。不敢不虔。自今每遇冬祀大礼后。祭地方泽。其仪物仗卫应奉事。悉从减省。从祭臣僚。与随驾卫士。量与支赐。简而易行。无偏而不与之失。以称朕意。可令礼制局裁定以闻。 


      　　夏祭礼成德音政和四年五月十七日 

      　　门下。负阴而抱阳。万物所以格生成之化。尊天而亲地。王者所以隆辅相之功。眷言二至之专祠。浸紊千龄之坠典。自我作古。其骏惠于先猷。迄用有成。期尽循于周道。考协圭币牲牷之荐。咸秩山林川泽之文。为坛再成。若乐八变。笾豆有楚。肇新簿正之规。日月为常。始辨车官之制。用侑登于烈祖。以对越于皇祇。丕昭三壤之丰。大报九功之叙。密云不雨。协气横流。屑然景象之旁臻。纷若祥光之下烛。礼仪平度。含洪之庆无疆。福禄来崇。博厚之临有俶。并饬虑囚之泽。肆朌孚号之恩。应四京诸道云云于戏。圣人成能。既假三神之祉。君子有解。式敷四海之休。维尔群伦。钦予至意。 


      　　夏祭礼毕德音政和七年五月二十五日 

      　　门下。顺承天之义。莫踰厚载之功。资事母之诚。寔重广禋之祭。顾惟菲德。获履至尊。永言绍述之图。敢怠夤恭之志。若时大业。底此丕平。天惟惠民。具格高明之锡。地不爱宝。荐膺翕辟之休。水行叙而河流清。农扈修而年谷熟。陵阿疏于九服。琛挚走乎八荒。禁籞发祥。甘醴协流衍之应。宫庭效异。神芒超案牒之占。有兹并受之符。悉繄咸享之况。属者肇修旷典。祗上鸿名。率辞揆方。既阐一元之化。报功飨德。宜遵三岁之祠。是用躬事方舆。亲承大号。尽黜合祛之陋。载严侑配之崇。黄玉奠而休气臻。函钟奏而灵斿出。于时神心昭晢。精意交通。景光爥坛。密云不雨。凯风入律。厥壤可游。惟祭泽之下流。岂祝厘之专向。诞施庆宥。均赉多方。应四方诸道云云于戏。含万物以化生。兹尚坤能之祉。敛五福而敷锡。是昭解吉之仁。咨尔群黎。体予至意。 


      　　夏祭毕德音宣和二年五月二十四日 

      　　门下。总丹府以御九霄。天弗违于道妙。坐明堂而观八极。地不爱于珍符。功敢自居。礼宜有报。上遵祖宗三岁郊见之举。也讲于旧章。下黜汉唐二仪合祛之非。肆称于新礼。乃者柔祇顾贶。嘉应荐臻。丰年屡而黍稌多。和气交而风雨节。下房效神芝之产。厥壤洊甘露之零。河流不扬。宝鼎自至。属夏戎之款塞。环陕右以休兵。正朔加敦煌以西。烽火息天山之外。惕惟菲德。何以臻兹。永思锡类之休。敢忘美报之义。乃以夏至之日。款于方泽之中。万玉旅廷。六乐备奏。器用古以尚质。嘏因时而合经。黄琮奠而精意交。函钟变而灵斿出。侑以烈祖。遍于群神。于时岳祗骏奔。川后来会。驱疾霆而号召。骤宿雨以蠲除。一清宇宙之翳氛。尽廓干坤而呈露。庆云覆野。美光烛坛。底熙事之休成。钦祭泽而敷锡。赦过宥罪。荡垢涤瑕。嘉与万方之人。并受三神之祉。应四京诸道云云于戏。后皇顾享。至哉坤元之功。阍翟均厘。介尔太平之福。尚赖有官君子。三事大夫。永肩一心。同底于治。 


      　　恭谢坛殿就郊坛者已见南郊门 

      　　亲祠亳州太清宫回日恭谢天地诏大中祥符六年八月庚申 

      　　朕以眇躬。缵兹大宝。荷乐康于穹壤。膺锡类于祖宗。明发之心。尝增于励翼。大同之俗。获固于隆平。盖积累于善祥。岂凉薄之能致。而自钦承瑞命。祗奉元符。陟元岱而上封。款魏脽而大报。再临巩洛。躬祀寝园。天监孔章。民和旁洽。暨太宫之归格。乃宣室而凝神。属以上真。荐回嘉贶。洪惟宝绪。逖悟于有开。复念休期。肇隆于无斁。故将协吉春序。卜胜神皋。恭建坛壝。亲谢天地。窃思三才之始。是谓道精。万化之宗。允惟教父。顾谯都之旧壤。峙曲里之珍祠。炎汉庶民。荐芬馨而祗肃。有唐继孝。奉宝绶而尊崇。俾浃宇之咸康。实上清之幽赞。当乘法驭。顺拜殊庭。方冀询谋。未遑诞告。而景亳耆耋。趋丹阙而献封。外朝官师。伏彤墀而抗疏。愿修盛节。允契素怀。是用祗考元辰。缅遵令典。彼涡之曲。既奉于萧芗。在国之阳。复荐于圭币。朕以来年春。亲诣亳州太清宫。行朝谒之礼。先于东京置坛。回日恭谢天地。一如南郊之制。咨尔蒇事。及夫撰仪。勿旷攸司。各扬乃职。祀礼所用。必极于丰崇。乘舆所须。务敦于简俭。应于费用。并从官给。一路但增修馆驿以备行宫。所用什物。亦官自营办。不得辄有科率及差役丁夫。诸路长吏不得擅离本任。来赴行在。及以修贡为名辄有率敛。两京诸路起居章表附驿以闻。 


      　　恭谢大赦天下制大中祥符七年二月壬辰 

      　　门下。王者诞受丕图。所以集神祇之贶。钦崇毖祀。所以罄明察之诚。矧道荫之斯隆。盖灵心之乃眷。故襄驾展顺风之礼。虞巡昭肆类之文。用能储思希微。沉研于妙本。降衷肸蚃。丕冒于群民。播厥英声。垂于永裔。顾惟眇质。祗绍庆基。念守成之惟艰。常驭朽而增惕。焦劳靡息。菲薄自居。庶保善经。期臻治古。而皇穹降鉴。荐锡于秘符。飙驭下临。聿彰于鸿绪。上仪毕举。宝契遐昌。属尉候之谧清。复岁时之丰楙。克广重熙之业。允符全盛之期。言念垂休。敢忘修报。是用朝真涡曲。俯协于舆辞。定位国阳。肇崇于福畤。达明馨于泰馆。备精享于太宫。焜耀采章。极弥文之制。寅威配侑。申有恪之容。万玉旅陈。八神警跸。鸣鸾方甸。荐毙嘉坛。三灵以之交欢。百顺于焉介祉。荷祖宗之来格。膺高厚之顾怀。获奉吉蠲。良深感庆。殊禧山委。既祚于邦家。渥泽风行。宜均于＜宀禹＞县。可大赦天下。云云于戏。洁粢报德。有国之彝章。解网推仁。前王之懿范。谅至诚之旁达。致缛典之具扬。期遵日慎之规。益盛时雍之化。永延纯锡。大庇斯民。更赖良弼茂亲。协宣于忠力。虎臣爪士。共谨于戎昭。暨有位之具寮。逮庶邦之守吏。交修厥职。用副予衷。咨乃群伦。同底于道。 


      　　恭谢天地于大安殿谒太庙赦天下改明道元年制天圣九年十一月甲戌 

      　　朕绍膺骏命。钦奉先猷。继累圣之成基。为群元之司牧。内则慈闱申诲。叶助于懿纲。外则多士尽规。亿宁于百度。获保丕构。于兹十年。念守文之至难。思置器之攸重。罔敢自逸。期臻太和。居常虑善纳忠。忧勤于旰日。务农劝穑。敦厚于时风。懋建永图。庶无缺政。昨以仲秋在序。炎燎挻灾。谅儆戒之有繇。顾眇冲而增惧。既辟谠言之路。仍覃肆眚之恩。祇若灵心。导迎和乐。洎禁闼之胥葺。遂不日以斯成。此盖哲辅同寅。群材共济。自轩墀之列职。逮斡力之近臣。咸集事功。聿新缔构。载安燕御之所。敢忘修省之怀。是用答二仪并贶之仁。荷九庙发祥之祉。洁斋路寝。于以致明察之诚。荐鬯大宫。于以伸僾肃之志。精衷克展。纯嘏方来。因纪号以建元。庶顺时而布惠。爰临端阙。大赉庶邦。可大赦天下。宜改天圣十年为明道元年。云云于戏。惟民多辟。爰颁在宥之文。与物咸新。式霈如春之泽。更赖臣邻弼赞。中外倾输。体兹钦翼之心。共享清宁之祐。 


      　　大庆殿行恭谢之礼御札嘉祐元年五月甲申 

      　　敕内外文武臣寮等。执圭璧以事神。严祖宗而配帝。虽有国之常典。亦因时而制宜。朕承三圣之丕基。抚万邦之有众。俭于己、思天下之民丰。劳于心、致天下之民佚。罔敢怠忽。庶几治平。而首春以来。偶爽调适。赖三灵敷祐。百福来臻。顺以节宣。获兹康裕。加以边隅不耸。风雨以时。虽庶务之咸和。顾眇躬而增惕。是用稽先朝之成宪。询故实于有司。即广殿之秘严。择令辰之良吉。式伸昭谢。以格纯休。宜示先期。俾兹诞告。朕取今年九月内于大庆殿行恭谢之礼。其今年冬至亲祀南郊。即宜权罢。所有合行诸般恩赏并特支。就恭谢礼毕。一依南郊例施行。至日。朕亲御宣德门宣制。仍令所司详定仪注以闻。务遵典礼。勿俾烦劳。咨尔多方。咸体予意。故兹扎示。想宜知悉。 


      　　恭谢前谒太庙宰臣上第三表请摄事答诏嘉祐元年八月丙寅 

      　　朕钦怀景贶。昭谢明灵。率按前彝。以图鉅礼。前款庙祏。则将遍迪馈尝。还禋路庭。所以合答穹厚。永惟灌鬯。畴可弗躬。虽重诿于建言。未即从于来请。而卿等固谓在天之后。巳配帝而申严。观德之宫。有遣官之着式。质诸典礼。皆适经权。勉循勤诚。式终熙事。将来特遣大臣诣太庙摄事。务从严恪。以称朕恭。 


      　　恭谢天地于大庆殿大赦改嘉祐元年制嘉祐元年九月辛卯 

      　　门下。朕缵承基绪。统御幅员。总揽万机。周旋三纪。思守文之尤重。念居上之至难。或未明而衣。或既旰乃食。惟正人是用。惟公论是稽。恬然过勤。举不知困。比春云始。平履忽亏。荷高明之博临。膺厚顺之丕拥。宗社降福。士民输忠。眇眇之躬。遄臻于绥乂。便便之政。率遂于讲修。虽属水潦构灾。河流移道。眷言万国。咸克妥安。邦经所繄。朕力何有。亶兹循省。弥用战兢。秋凛戒期。农收毕务。诞询故事。参绎前猷。约郊壝之仪。严路廷之制。工师虔巩。物品晏清。祗罄诚忱。洁伸款见。上以答本元之开佑。下以蕲生聚之乐康。寖通明灵。交示肸蚃。宜与兆庶。共均休嘉。式覃涣汗之恩。仍易纪年之号。以孚神贶。以顺物宜。可大赦天下。宜改至和三年为嘉祐元年。于戏。崇配侑之经。所以迪宣纯孝。布宽仁之法。所以昭格大和。先朝茂规。有国常典。更赖明廷百辟。皆谨乃官。率土群黎。各安其业。康助盈成之化。永跻仁寿之风。 




      ●宋大诏令集卷第一百二十四 

      　　典礼九 

      　　明堂一 

      　　杂诏 

      　　明堂合祭天地太祖太宗真宗配日月河海诸神悉如圜丘从祀诏皇祐二年三月乙丑 

      　　明堂之礼。前代并用郑康成王肃两家义说。兼祭昊天上帝。已为变礼。国朝自祖宗已来。三岁一亲郊。即遍祭天地。而百神靡不从。故太祖皇帝雩祀、太宗真宗皇帝祈谷二礼。本无地示位。当时皆合祭天地。以祖宗并配。而百神从祀。今祀明堂。正当三岁亲郊之期。而礼官所定。止祭昊天五帝。不及地祇。又配坐不及祖宗。未合三朝之制。况比年以来。水旱地震。稼穑不登。今移郊为大享。盖亦为民祈福。若祭天而不祭地。又祖宗不得遍配。于礼未安。其将来亲祀明堂。宜合祭皇地祇。奉太祖太宗真宗并配。而五帝神州地祇。亦亲献之。日月河海诸神。悉如圜丘从祀之数。以称朕恭事天地祖宗神灵之意。 


      　　明堂罢从祀群神诏元丰三年七月丁亥 

      　　朕惟先王制行以起礼。孝莫大于严父。严父莫大于配天。一也。而属有尊亲之殊。礼有隆杀之别。故远而尊者祖。则祀于郊之圜丘而配天。迩而亲者祢。则祀于国之明堂而配上帝。天足以及上帝。而上帝未足以尽天。故圜丘祀天。则对越诸神。明堂则上帝而已。故其所配如此。然后足以适尊亲远近之义。昔者周公之所亲行。而孔子以为盛者也。事载典册。其理甚明。而历代以来。合宫所配。既紊于经。乃至杂以先儒六天之说。此皆因陋昧古。以失情文之宜。朕甚不取。其将来祀英宗皇帝于明堂。惟以配上帝。余从祀群神悉罢。故兹诏示。想宜知悉。 


      　　太皇太后明堂礼成罢贺赐中书门下诏元祐四年 

      　　敕。门下。皇帝临御。海内晏安。五经季秋。再讲宗祀。克有君德。以享天心。顾吾何功。获被斯福。今有司因天圣之故事。修会庆之盛礼。将俾文武。称庆于庭。吾自临决万机。日怀秪畏。岂以菲薄之德。自比章献之明。矧复皇帝致贺于禁中。群臣奉表于闱左。礼文既具。夫又何求。前朝旧仪。吾不敢受。将来明堂礼毕。不受贺。百官并内东门拜表。故兹诏示。想宜知悉。 


      　　明堂图御笔手诏崇宁四年八月二十四日 

      　　朕若先王飨帝之义。严父之礼。布政之居。夏有世室。商有重屋。周有明堂。对越在天。以孝以享。朕承祖宗积累之绪。永惟先帝盛德休烈。惧无以称。而宗祀之报。尚或阙焉。中夜以兴。憷惕靡安。比诏有司。审加论定。具图来上。于礼有稽。追三代之坠典。黜诸儒之异说。作而成之。庶几乎古。朕将秩礼祗载。昭事上帝。右我烈考。敛其五福。用敷锡于庶民。其姚受仁等所奏明堂图议。可依所定营建。唯不得科率劳民。仰并从官给。仍令学士院降诏施行。 


      　　建明堂一物以上并从官给御笔手诏政和五年五月十一日 

      　　严父配天。国之大典。百世之下。久失其传。考古验今。得其时制。比诏建立。以笃孝思。鸠匠聚材。经始不亟。州郡应办。深恐从期赴功。辄行科扰。人用告劳。可令一物以上。并从官给。勿取于民。般挈运载。优给其直。以称尊事上帝。率见昭考之意。 


      　　修建明堂御笔手诏政和五年七月十日 

      　　孝莫大于严父。严父莫大于配天。远而尊故配祖以郊。近而亲故配父于明堂。今三岁一郊。右我烈祖。而宗祀明堂。以配上帝。寓于殿寝。礼盖云缺。朕嗣承先烈。君临万邦。罔极之怀。欲报无所。夙兴夜寐。靡遑宁处。崇祀之初。尝诏建立。去古既远。历代之模。无足循袭。朕万机余闲。黜诸儒臆说。刺经稽古。度以九筵。分其五室。通以八方。上圆下方。参合先王之志。心庶几焉。相方视址。于寝之南。僝工鸠材。自我作古。以称昭事上帝。率见昭考之心。咨尔中外。其体至怀。 


      　　明堂制度御笔手诏政和五年八月十五日 

      　　明堂之制。自三代以还。有为之君。虽欲稽法先王。终不能如古。盖违经徇俗。惑于众说。失其旨意。朕永惟严父飨帝之礼。尚阙未备。取考工记所载。考其互见之文。得其制作之本。命工伻图。莫不备具。无一不合。夏后氏曰世室。堂修二七。广四修一。五室。三四步。四三尺。九阶。四旁两夹窗。考夏后氏之制。名曰世室。又曰堂者。则世室非庙。堂修(二七。广四修)一。则度以六尺之步。其堂修十四步。广十七步之半。又曰五室三四步四三尺者。四步益四尺。中央土室也。三步益三尺。木火金水四室也。每室四户。户两夹窗。此夏后氏之制也。商人重屋。堂修七寻。崇三尺。四阿重屋。商人名曰重屋。而又曰堂者。非寝也。即堂也。度以八尺之寻。其堂修七寻。又曰四阿重屋。阿者。屋之曲也。重者。屋之复也。则商人明堂。有四隅之阿。四柱复屋。则知下方也。周人明堂。度以九尺之筵。三代之制不相袭。夏曰世室。商曰重屋。周曰明堂。则知皆堂也。东西九筵。南北七筵。堂崇一筵。五室。凡室二筵者。九筵则东西长。七筵则南北狭。所以象天形。则知上圆也。夏商周之名虽不相袭。其制则一。唯步、寻、筵、广狭不同尔。考工记所言。三代之制。亦各互见。朕万机之暇。取夏后氏益五室之度。兼商人四阿重屋之制。从周人度以九尺之筵。上圆象天。下方法地。四户以合四序。八窗以应八节。五室以象五行。十二堂以应十二朔。九阶四阿。每室四户。夹以八窗。兼三代之制。黜诸儒之臆说。飨帝、严父、听朔、布政、于一堂之上。于古皆合。其制大备。宜令明堂使司遵图建立。以称朕意。布告中外。咸使闻知。 


      　　明堂专以配帝严父御笔手诏政和七年四月二十三日 

      　　若稽古明王。称情制礼。远而尊、故配祖于郊。近而亲、故配帝以称明。报天事帝、尊祖严父之义至矣。朕嗣承先志。考协礼经。肇建明堂。得其时制。上圆法天。下方象地。阴阳五行、四时八方之义。裒对于一堂之上。逮兹有成。庶几三代。有司奏言。将颁常见视朔。以朝诸侯。虽于古有合。顾何德以堪之。夫辨方正位。僝工鸠材。有严宗祀。盖以钦若昊天。率见昭考。兢兢业业。惧不克歆。而末予冲人。负扆南面。以听天下。其敢遑处。将来明堂专以配帝严父。余悉移于大庆文德殿。以伸昭事孝思之心。布告中外。咸使闻知。 


      　　建明堂推恩毋得为例御笔手诏政和七年六月 

      　　明堂鉅典。旷古纷纭。粤政和五年。建官设属。亲授规矩。荷天之休。工用有成。上追三代。下陋汉唐。于是昭是孝思之志。夙夕以宁。不其韪欤。应修建一行所推恩数。悉出亲笔。度越常格。深虑官司日后应缘功效。辄有攀援。妄乱陈请。具拟体例。侥冒赏典。三省枢密院常切检察。自今毋得为例。有妄陈请。官司以违御笔论。吏杖嵴、黥配海岛。诸房人吏不检举。中书后省不缴词头。门下后省不封驳。御史台不弹劾。并与陈请官司同罪。仍许互纠以闻。不分首从。不以赦降去官原减。 


      　　明堂五室御笔手诏政和七年八月十八日 

      　　宗祀明堂。以配上帝。后世循沿末习。配于六天。而又遍以群神从祀。违经失礼。渎神为甚。昔我烈考。下诏改革。是正礼经。今肇禋明堂。并依先帝诏旨。从祀悉罢。明堂五室。不可虚设。考之周书。有大裘而冕。与设大次小次之文。则义当亲祠而不废。有司以议来上。嘉从其说。已降指挥。亲祀五帝于五室。革末世渎神之陋。上承先帝已行之旨。而协周人飨帝之恭。故兹诏示。俾喻至怀。 


      　　秋飨明堂如孟月朝享礼诏书政和八年四月二十七日 

      　　朕肇建合宫。称秩元祀。既右烈考。以配上帝。载稽国典。参质时令。季秋大飨。岁所常行。朕将躬执豆笾。承神致孝。自今以始。着为定制。惟先王之世。大礼必简。观天下之物。无以称其德。则以内心为贵。帝亲之奉。其敢弗钦。而明堂近在宫城。秋飨实荐时事。行之久远。宜极简严。其每岁季秋亲祠。如孟月朝献礼。更不差五使仪使等。其合行事件。令所属条具申请。故兹诏示。想宜知悉。 


      　　御札 

      　　皇祐二年有事明堂御札三月戊子 

      　　事天事地。治国之善经。飨帝飨亲。圣王之盛节。所以懋昭孝本。惇训民先。致理之原。率繇兹举。朕钦膺瑞命。抚有中区。赖高厚之顾临。加人祗之协赞。方隅底属。岁物顺蕃。济此丕平。莫匪灵贶。缅稽先宪。祗见昊穹。而祈谷于春。祭雩以夏。迨升禋于景至。皆亲展于国容。惟明堂布政之宫。尊严父配天之礼。虽崇精享。未即躬行。言念及兹。心焉载惕。今将涓季秋之令旦。举宗祀之上仪。恭接神明。奉将牲币。庶成继孝。岂敢惮勤。朕以今年九月内择日有事于明堂。罢今年冬至亲祠南郊之礼。诸道州府。不得以进奉为名。辄行科率。 


      　　嘉祐七年有事明堂御札七月戊午 

      　　朕蒙上神之休。膺列圣之绪。兢兢业业。罔敢怠荒。惟皇祐之再秋。荐五精于重宇。明以教万民之孝。幽以通群灵之欢。历年于兹。天旷弗举。今四时和裕。群物茂丰。奉牲告成。曷勤之惮。况夫容台献议。去并侑之烦。乐府考音。推至和之本。宜恢盛制。用戒先期。朕以今年季秋择日有事于明堂。其合行恩赏。并如南郊故事。诸道州府。不得以进贡为名。辄行科率。致有烦劳。 


      　　熙宁四年有事明堂御札五月辛亥 

      　　朕荷二仪之休。履四海之富。经庶政之至治。秩将礼之弥文。钦惟五圣之谟。常躬三载之祀。自缵隆于大业。已肆类于圆丘。兴言总章。未绍嘉飨。维仁祖之式。宜谨于遵修。维文考之尊。宜严于陟配。况万宝时楙。三光仰澄。官师协恭。方隅底定。是用稽仍路寝之制。涓选肃霜之辰。上以裒对天明。展昭事之重。下以饬厉民志。示追养之勤。特戒先期。以孚大号。朕取今年季秋择日有事于明堂。合行恩赏。并依南郊例施行。诸道州府。不得以进奉为名。辄行科率。 


      　　元丰三年有事明堂御札四月丙辰 

      　　朕躬履俭勤。纂承历服。荷二仪之眷佑。致万国之和平。见帝郊丘。宁神庙祏。弥文屡请。精义已通。维典章之上仪。实陟配之鸿礼。虽尝宗祀。未称孝思。矧四时顺成。百物丰美。臣工协济。华夏交欢。宜卜肃霜之辰。载考合宫之典。具严昭事。用伸报本之诚。明示有尊。兼广教民之道。其敷大号。以戒先期。朕取今年季秋择日有事于明堂。咨尔攸司。各扬厥职。 


      　　元祐元年有事明堂御札六月癸酉 

      　　祭莫重于承天。故昭事以极其报。礼莫先于严父。故陟配以达其诚。于皇辟王。永世克孝。盖未尝不修大飨之礼。稽六经之文。顾惟冲人。获绍正统。茕然衔恤。亦既踰年。兴言总章之堂。未躬上帝之祀。卜用秋杪。裒对天明。以仪式刑文考之谟。以清缉熙烈祖之典。觊迎介祉。燕及群生。宜戒先期。特孚大号。朕取今年季秋择日有事于明堂。礼成宣制恩赏。并依南郊例施行。咨尔攸司。各扬厥职。 


      　　元祐四年有事明堂御札三月戊寅 

      　　朕蒙天地降康。缵宗庙休绪。内师文母之圣。 

      　　朕蒙天地降康。缵宗庙休绪。内师文母之圣。以底绥四方。外率昭考之行。以统正万事。而百度允若。五年于兹。民物和而风雨惟时。四裔服而兵革不作。顾以不敏。其何能臻。永惟继序之囏。益思严父之报。矧圣德无以加于孝。唯宗祀莫大于配天。俾由旧章。爰秩新礼。乃卜季秋之飨。以侑上帝之尊。申戒前期。诞告有众。朕取今年季秋择日有事于明堂。礼成宣制恩赏。并依南郊例施行。咨尔攸司。各扬厥职。 


      　　绍圣二年有事明堂御札四月壬午 

      　　朕丕承基绪。惟典神天。上赖明灵之歆。用绥华夏之福。而三辰轨道。九扈奏功。迩遐允怀。动植咸若。有秩斯祜。实自前人之光。无疆惟休。敢忘昭考之烈。惟飨亲之为孝。惟配帝之为严。当致灵承之心。以明昭报之义。称秩新礼。率由旧章。申戒前期。诞告有众。朕取今年季秋择日有事于明堂。礼成宣制恩赏。并依南郊例施行。咨尔攸司。各扬乃职。 


      　　政和七年季秋宗祀明堂御札五月十八日 

      　　敕内外文武臣僚等。燕及皇天。礼寔严于大飨。率时昭考。孝莫重于宗祈。比稽治古之隆。肆考合宫之壮。相方视址。于国之阳。面势饬材。循周之旧。裒对四时之序。甄陶二气之和。达乡重檐。吻合六经之坠绪。方舆圆盖。是兴万世之闳摹。永观厥成。不愆于素。顾岂人谋之可致。兹惟帝命之不违。爰念紫坛。暨于泰馆。娄格燎禋之毖。既修瘗祀之专。永维继志述事之图。敢忘严父配天之礼。况明灵之妥佑。方符瑞之旁臻。其图太室之仪。用卜杪秋之吉。侑登祢庙。对越上穹。宾延五府之神。祗荐九州之味。具申报本。斯昭万宝之成。诞示宁亲。以教诸侯之孝。亶孚有众。式告前期。朕以今年季秋宗祀于明堂。咨尔攸司。各扬乃职。相予肆祀。无或不恭。故兹札示。想宜知悉。 




      ●宋大诏令集卷第一百二十五 

      　　典礼十 

      　　明堂二 

      　　赦文 

      　　皇祐二年明堂赦天下制九月辛亥 

      　　门下。朕恭绍淳烈。显绥庶邦。懋维礼乐之原。缅遵圣孝之节。洪惟事天四祭。而上辛雩禘。间或躬行。奉郊三年。而大神祖宗。顷崇并侑。宪矩若稽于盛古。革因昭迪于本朝。惟时总章。未展严报。矧文考之肇志。顾冲德之燕承。当讲阔仪。遹图熙事。属方隅泰定。敛穑阜成。祥应屡臻。和气周洽。荷幽明之叶佑。答高厚之锡康。是用沿酌旧章。参求博议。式涓路寝。以奠合宫。裒对二灵。陟配三后。宾以太微之坐。陪以赤县之祗。币玉普登。精纯咸荐。四海来职。六乐具修。越前款于琳宫。后祗祼于清庙。逮兹宗祀。率庆休成。被神贶以无垠。掞国容而有体。既膺丕嘏。乃御端闱。嘉与万方。同均介祉。＜宀禹＞县之欢交感。雷雨之施流行。可大赦天下。云云于戏。并飨帝亲。既尽诚于大祭。均敷庆惠。宜涣号于溥天。尚赖三事宗工。百执列位。罄乃众志。弼予一人。永孚于休。同底于治。 


      　　嘉祐七年明堂赦天下制九月辛亥 

      　　门下。朕承三圣之基。履四海之贵。深惟持国之日久。益念为君之道难。有临德之勤。庶以图天下之佚。无奉养之靡。庶以资天下之丰。兢兢万几之惟微。勉勉前事之所戒。倚以左右辅弼之正。予敢有弗钦。事于上下神祇之明。予敢有弗肃。属九谷登富。三辰昭华。象来桂海之祥。尘绝玉关之警。有邦之应。于朕岂功。恭念为天之子者。必修报本之禋。为人之子者。必怀追养之慕。重循菲德。屡缉旷文。顷按明堂之图。如古路寝之制。载经斯室。载度斯筵。直大火之骍芒。乘季秋之肃气。物无上帝之称。非躬祠不足昭虖虔。圣惟文考之尊。非严配不足尽虖孝。于是备法物之驾。服大冕之章。格灵娭于真庭。款清德于太宇。还祗宗祀之举。具饬纯诚之将。迺神光陆离。烛于荐鬯之夕。嘉气休晏。被于钦柴之时。亶丕事之告成。敢蕃厘之专乡。宜敷廷涣。以契天心。可大赦天下。云云于戏。承神之胙。既均煇翟之微。荡俗之瑕。涣若风霆之布。盖礼鉅则泽之博。孝至则劝以遐。尚赖秉文之英。经武之杰。厉同寅于王室。恢大治于邦图。共荷无疆之休。亦膺无穷之问。 


      　　熙宁四年明堂赦天下制九月辛卯 

      　　门下。王者尊亲之礼。莫隆于昭配之严。圣人飨帝之诚。莫善于灵承之实。朕席五圣之丕绪。荷二仪之眷休。永念守成之难。敢忘小毖之义。曷尝不体一元而端本。饬五事而承天。内屏游畋之娱。外亲保惠之政。选任贤哲。付以辅相之宜。登吁俊良。责以事功之效。既黜陟以三考。又平成其九功。五年于兹。百度咸若。尚且虑一夫之弗获。虞庶事之未康。每形引咎之言。深轸遇灾之惧。天监明德。民怀至仁。阴阳和平。华夏温晏。底此休功之盛。率予昭考之行。兴言考思。未举宗祀。爰择季秋之吉。以代至日之禋。敕四海之职、以相其仪、致九州之味、以备其荐。远述周公之志。近循仁祖之规。按合室之古图。仍路寝之时制。裒对上帝。将以示民之有尊。宾延五精。不忘报祖之由出。况乃款谒清庙。奉祠紫宫。爰称秩于无文。率先期而致告。礼乐明备。上有以怀柔百神。天人协和。下得以缉熙纯嘏。非予一人之能飨。惟尔万方之绥成。宜均福厘。广逮臣庶。可大赦天下。云云于戏。亲严之飨。由憯怛于朕心。在宥之恩。推爱慈于天下。庸示更新之令。期臻耻格之风。尚赖左右宗工。中外多士。同济泰宁之治。永享无疆之休。 


      　　元丰三年明堂赦天下制九月二十二日辛巳 

      　　门下。朕承五圣积累之基。接千载神灵之统。顺迪古训。惠绥黎元。玩心于几微。储思乎昭旷。夙兴夜寐。永惟二帝之盛时。日就月将。思继三王之绝业。然而礼残于商周之后。乐失于韶濩之余。究观本原。寖紊彝制。祀事习行、而怙于舛误。祠官妄举、而阔不讲修。迺者刺六经之文。采诸儒之议。祓饰陋典。发挥祲容。祗奉乎天地神祇之尊。答扬乎祖宗功德之懿。于时五韪来叙。三农屡丰。星氛弭消。民气休静。乃涓路寝之室。乃度崇堂之筵。诹季秋之灵辰。备庶物之美报。念神莫帝之大。肇新专飨之仪。念人莫亲之隆。载陈严配之礼。于是驾斋辂之洁。建鸾旗之华。被衮冕以款琳宫。执鬯圭以祼清庙。还登阳馆之陛。大奏我将之诗。文物灿庭而辉煌。璧玉烂席而华绚。昭事上帝。克禋克祀而精意通。燕及皇天。如几如式而美祥下。凄然凉露之感。肃然荣光之临。岂朕眇冲。敢私贶施。垂恩隤祉。既膺自天之降康。荡垢涤瑕。嘉与含生而均庆。可大赦天下。云云于戏。德隆报薄。无馨气以动于神明。享厚施丰。有膏泽以洽于黎庶。保乂中外。辑宁邦家。尚赖三事协恭。群公输力。如股肱之卫予体。如符契之合予心。岂独一时、天人助信顺之至。又将百世、君臣同福禄之多。 


      　　元祐元年明堂赦天下制九月六日 

      　　门下。圣人之德。无以加孝。帝王之典。莫大承天。朕以眇眇之身。茕茕在疚。永惟置器之重。惕若临渊之深。承明继成。思有以迪先王之烈。绍志述事。未足以慰天下之心。仰繄母慈。总揽政体。缉熙百度。和乐四方。赖帝况临。浃富宁乂。三陲之兵靡警。万邦之年屡丰。庶几大同。光嗣成美。深惟六圣之制。必躬三岁之祠。维兹肇禋。属予访落。丧有以权而从变。祭无以卑而废尊。钦言总章。古重宗祀。以教诸侯之孝。以得万国之心。我享维天。下武式文王之典。大孝严父。孔子谓周公其人。追惟先猷。尝讲兹礼。包举儒术。咨诹搢绅。刺六经放逸之文。斥众言淆乱之蔽。嘉与四海。灵承一天。革显庆之并尊。隆永徽之专配。成于独断。畀予冲人。遵遗教于前。着成法于后。涓选吉日。裒辑上仪。奉罍琳宫。奠玉路寝。神之吊矣。燕及皇天。谁其配之。既右烈考。于时夙斋辂之驾。被衮冕之章。备庶物之微。追三牲之养。灵斿而风马下。孝奏而日月光。惕然履霜。讵胜凄怆之意。僾然出户。如闻叹息之音。秩祐赉我思成。侍臣助予恻楚。既迄成于熙事。敢专飨于闳休。宜布湛恩。以暨诸夏。可大赦天下。云云于戏。汉廷祀帝。着于即祚之踰年。唐室施仁。固以御门之吉日。盖礼盛者文缛。泽大者流长。尚赖文武之英。屏翰之隽。协恭政治。以辅邦国。 


      　　元祐四年明堂赦天下制九月辛巳 

      　　门下。治人莫急于重祭。严父莫大于配天。昔者周公。祀明堂而致孝。鸿惟仁祖。抚路寝以尊亲。参合古今之宜。兹谓情文之尽。肆我昭考。称秩彝祠。周爰群策之长。专崇一帝之配。圣作明述。事并功偕。稽吕令之文。则飨以秋季。案鲁经之载。则日用吉辛。允协灵心。奉为常宪。朕纂图宸极。承训慈闱。事举于中。礼循其旧。向讲亲祠之制。一遵先圣之谟。对越上神。翕受纯嘏。五韪来备。三稔于兹。属方隅之底宁。嘉河流之顺复。物无疵疠。民用平康。荷穹昊之降休。致函生之蒙祉。复会一郊之岁。前询七数之谋。而干象垂文。辰集房心之次。朝仪取法。是为政教之宫。适及其时。兹用展采。陈千乘万骑之仪卫。极四海九州之贡羞。盖欲有以致其严。犹惧无以称其德。前期戒众。各扬职以尽恭。先甲端诚。集中虚而思道。始钦柴于真馆。旋备物于大庭。作主有神。席与亲而并飨。奠匏及瓒。荐暨祼以交行。一纯罄而高明歆。四气和而诸福应。有司已事。祝嘏既告以孝慈。与物惟新。风霆爰布于号令。式均惠泽。溥被敷天。可大赦天下。云云延州要藩。上郡旧境。皇朝建彰武之节。以开帅庭。先帝宠三爵之封。以赐朕履。惟山川之严峻。本土俗之敦厖。宜加府号之称。用旌受命之地。延州升为延安府。云云于戏。合内朝之祀事。既因锡羡以推仁。得万国之欢心。又将使民而致孝。盖布德行惠者。非贤罔乂。任大守重者。惟后克艰。尚赖文武荩臣。股肱硕辅。共底缉熙之治。庶几忠厚之风。咨尔群伦。其体朕意。 


      　　绍圣二年明堂赦天下制九月辛亥 

      　　门下。顺考礼经。莫先于祭典。遹遵成业。盖重于孝思。朕以眇躬。获承休德。访予落止。奉长信于帘帏。始初清明。绍先朝之矩矱。不懈于事。惟既乃心。延登隽良。修饬治具。每怀兢慎。惧忲盈成。方海＜宀禹＞之晏宁。亦雨旸之顺序。心存偃伯。诚在劭农。十有一年。允厘庶务。岂朕寡德。致此休嘉。洪惟祢宫。垂兹佑助。益励从先之志。适丁亲祀之期。配帝飨亲。用周公之故事。明堂路寝。协仁祖之宏规。月用季秋。日维辛吉。备千乘万骑之仪卫。先有事于琳宫。极四海九州之贡羞。用亲祼于太室。骏奔扬职。肸蚃荐诚。一纯罄而高明歆。四时和而福禧应。有司已事。庆熙洽之告成。与物惟新。布惠和而肆眚。式扬大号。爰及敷天。可大赦天下。云云于戏。毖祠总章。所以告诸侯之孝。推恩绵宇。所以致天下之和。更赖三事协恭。百官修职。共申励翼。永底丕平。 


      　　大观元年明堂赦天下制九月二十八日 

      　　门下。帝为大神。非精禋无以获其格。亲则皇考。非专飨无以极其严。鸿惟本朝。上稽周室。宗祀明堂而致孝。规图广殿以陈仪。时选杪秋之良。卜用维辛之吉。协灵心而昭事。崇侑食以来宁。肆于菲躬。绍乃大统。发挥古训。率循旧章。礼缉熙丰之讨论。乐用崇观之制作。虽度筵犹因乎路寝。而均律已得乎中声。矧故事之维醇。抑嘉祥之滋至。鉅河澄彻。咸壤丰登。王德洽而狴犴清。壬人退而蛮夷服。顾惟寡昧。底兹乂安。实赖谟烈之燕诒。与夫昊穹之眷佑。念无得而施报。在荐诚而必躬。是用朝献殊庭。祼将太室。还登阳馆之陛。大奏合宫之歌。骏奔之多士秉文。显相之群公咸一。故明灵昭格。贶施衍蕃。祝嘏并告乎孝慈。风马胥来而肸蚃。既多受祉。诞膺帝命之休。用锡庶民。钦敷时敛之福。扬于端阙。赉尔多方。可大赦天下。云云于戏。信顺之助。丕应乎天人。祭祀之泽。均覃于海宇。茂尔臣民之赉庆。笃予邦国之荣怀。尚赖德惠流行。垢瑕掩涤。小大尽输于忠义。迩遐咸奋于事功。永底丕隆。并绥茀禄。 


      　　政和七年宗祀赦天下制九月六日 

      　　门下。祗承于帝。膺骏命者必昭大报之诚。对越在天。竭孝思者必谨肇禋之举。乃眷度筵之制。久隳考室之文。若有大猷。称秩元祝。规天矩地。遹追三代之隆。负阴抱阳。裒对一堂之上。八牖以达八方之气。四阿以施四序之和。丕应旁臻。珍祺绍至。灵台底历。星占出柳之符。农扈储祥。鬯协维秠之瑞。帝省山、则隆栋来于云壑。岳修贡、则文石拟乎龟书。方程属植之功。已考司空之辟。是繄神策。匪直人谋。爰熙太室之崇。大飨肃霜之吉。有尊祢庙。严配昊穹。四海会同。用继皇祐肇基之志。五位时序。益增元丰垂裕之光。工祝告亲制之辞。备乐奏躬修之律。骏奔在廷者、皆知秉德。祗栗于位者、无有违心。苾苾芬芬。齐诚允格。洞洞属属。神保是修。方鉅典之涓成。既繁禧之显被。其敷惠术。诞霈恩纶。内均四守之微。外浃万邦之众。可大赦天下。云云于戏。上天孚祐。获承帝亲并享之休。下国骏厖。敢后福禄攸同之锡。畴咨遐迩。共对荣怀。 


      　　陪祠 

      　　召文彦博明堂陪祠诏 

      　　朕将以季秋。大飨于明堂。宗祀神考。以配上帝。惟卿旧德。夹辅四朝。国之耆贤。其来显相。二都密迩。无惮少劳。明堂大礼。可赴阙陪位。 

      　　召韩维王存明堂陪祠诏 

      　　朕将以季秋。大飨于明堂。宗祀神考。以配上帝。惟卿旧德。尝列近司。嘉与寅恭。显相熙事。克副虚伫。无惮少劳。明堂大礼。可赴阙陪位。 

      　　允太师致仕文彦博免陪祠绍圣二年十月壬子 

      　　兹朕大飨合宫。昭配圣考。嘉与股肱旧臣。协相盛礼。剡章来上。告以罢癃。其即所安。体兹眷注。可免赴阙陪位。 



      ●宋大诏令集卷第一百二十六 

      　　典礼十一 

      　　明堂三 

      　　政和八年戊戌岁运岁运自八年颁诏书 

      　　政和七年十月朔。皇帝御明堂平朔左个。申命牧司。颁告八年戊戌岁运历数于天下。皇帝若曰。古我先后。先天而天弗违。后天而奉天时。其岁月日时无易。民用平康。今朕临观八极。考建五常。以天地日月星辰气运之数。敷锡庶民。以待来岁之宜。惟尔万邦。率兹典常。奉若天道。钦厥时宪。保于有极。外溥四海。罔或不祗。政和八年戊戌岁运气。阳火太过。运行先天太征少宫太商少羽少角。五气运行。各终期日。赫曦之纪。北政司天。丹天之气。经于戊分。太阳司天。左间厥阴。右间阳明。太阴在泉。左间少阳。右间少阴。岁半之前。天气太阳主之。岁半之后。地气太阴主之。水土合德。上应辰星镇星。寒化六。热化七。湿化五。木位为初气。大火为二气。相火为三气。土位为四气。金位为五气。水位为终气。是为主初之气。少阳相火居木位。二之气。阳明燥金居火位。三之气。太阳寒水居火位。四之气。厥阴风木居土位。五之气。少阳大火居金位。终之气。太阴湿土居水位。是为客气。戊火太过。赫曦之纪。戊为太阳司天之政。太阳寒水有以胜火。火既受制。其气适平。故曰上羽与正征同。盖火之太过为太征。不及为少征。平为正征。以运推之。阴气内化。阳气外荣。炎暑施化。物得以昌。其气高。其性速。其收齐。其病痓。其谷麦豆。其畜羊彘。其果杏栗。其气赤白元。其味苦辛咸。其祭肝心肺。其虫羽鳞。以气推之。天气肃。地气静。寒政大举。泽无阳焰。少阳中治。时雨乃注。还于太阴。湿化乃布。寒湿之气交。岁半以前。民感寒气。病本于心。平以辛热。佐以甘苦。以咸写之。岁半之后。民感湿气。病本于肾。治以苦热。佐以酸淡。以苦燥之。以淡泄之。一岁之间。宜食元黄□令之谷。以全其真。资化源以助天气。无使暴过而生痰。是谓至治。政和八年戊戌岁历。布告中外。咸使闻知。 


      　　政和七年十月月令自是月始颁 

      　　政和七年十月朔。皇帝御明堂平朔左个。以是月天运政治布告于天下曰。孟冬之月。斗建辛亥。日在氐。昏女中。晓星中。朔日乙卯。律中应钟。戊午、立冬。盛德在水。水始冰。地始冻。雉入大水为蜃。虹藏不见。其位金。其气厥阴风木。五之气终。木火交司。地气始闭。人气在心。其德凄沧。其化为肃。其政为静。其令为寒。是月也。去寒就温。无泄皮肤。使气亟夺。病在四支。逆冬气则少阴不藏。春为痿厥。厥阴所至为风生。终为肃。为毛化。为生化。为挠动。为迎随。暖风来至。草乃生荣。民气和。养生之宜。慎无犯温。补宜以辛。写宜以酸。谷宜用麦。是月也。朔告于庙。皇帝居平朔左个。申命有司。立冬之日。祀黑帝。迎气于北门之外。祀中太一。祀北方岳镇海渎。祀徤鼎。祀行。乃以后亥祀司中、司命、司民、司禄。甲子祭神州地示。卜吉荐享于宫。是月也。以新荐于寝庙。羞以兔。果以栗。蔬以山藇。是月也。天气上腾。地气下降。天地不通。闭塞而成冬。皇帝始裘。乃以朔日颁裘服于内外群辟。大府以军士来岁春服之式。陈闳于庭。凡乐。以应钟为宫。南吕为商。林钟为角。仲吕为闰征。姑洗为征。太簇为羽。黄钟为闰宫。是月也。皇帝受来岁之历。颁之天下。申命有司。理桥梁修道路。拣补禁旅不足之数。禁野烧。休城池卒役。阅习楼橹器备。是月也。申命有司。农务毕乃受田讼。申诏部使者。举恤刑之典。命长吏虑囚徒。察枉滥。毋或废怠。工师校弓弩者。以是月为准。训民兵以射艺坐作进退之法。岁帛豫巿于民者。州县以是月请于州。是月也。小雪至。有司归役兵于营屯。是月也。录老疾孤幼不能自存。察乞丐之非游堕者。借其姓名。以待赈给。孟冬行春令。则冻闭不密。行夏令。则国多暴风。蛰虫复生。行秋令。则雪霜不时。惟尔万邦黎庶。用天之道。毋或有违。凡厥攸司。率尔典常。申厥政令。其或不恭。邦有常刑。 


      　　十一月月令 

      　　政和七年十一。月朔。皇帝御明堂。南面以朝百辟。退授民时。布政事于天下曰。仲冬之月。月建壬子。日在尾。昏室中。晓翼中。朔日乙酉。律中黄钟。己丑、大雪。盛德在水。鹖旦不鸣。虎始配。荔挺出。其位水。其气少阴火居之。是月也。水复地气合。其德凄沧。其化为肃。其政为静。其令为寒。人气在肾。去寒就温。无泄皮肤。使气亟夺。病在四支。逆冬气。则少阴不藏。春为痿厥。奉中者少。少阴所至为热生。终为寒。为羽化。为荣化。为曛。是月也。阳气布。候迺温。蛰虫出见。流水不冰。民感其气。其病为温。其味写宜以咸。补之以苦。谷宜用豆。其声黄钟为宫。太簇为商。姑洗为角。蕤宾为闰征。林钟为征。南吕为羽。应钟为闰宫。调以羽。使气适平。民用平康。是月也。朔告于庙。以新荐于庙寝。羞以麕。命有司祭马步。日至。祀昊天玉皇上帝于圆坛。祀宝鼎。皇帝大朝会于路寝。是月也。以朔日给老疾不能自存、与乞丐非慵堕者之食。计老幼之数。为之差等。命有司循行系囚。督遣毋留。犴狱禁肉给火。假以襦裤。凡罪人毋令于市。诸军坐配流、若逋逃应部送遣行者。随所至。留役于州。饭之勿遣。河防工役。分缓急三等。急其先者。是月也。天应节。有罪毋决三日。日至停决大辟囚。役夫舍其功之半。雨雪则止。斤斧毋入山林。凡老疾孤幼、若丐乞化于途。命官赈救。给以饘粥。官为收养。是月也。籍来岁蚕者盐数。县申州以待来岁给之。凡县。给纳之官勿离治所。仲冬行夏令。则旱。氛雾冥冥。雷发声。行秋令。则天时雨。瓜瓠不成。行春令。则虫蝗为败。水泉咸竭。人多疥疠。惟尔万邦黎庶。奉若天道。钦若攸司。遵于时宪。举而行之。罔或不虔。其令诸路监司郡守行讫以闻。 


      　　十二月月令 

      　　政和七年十二月朔。皇帝御明堂平朔右个。以是月天运政治布告于天下曰。季冬之月。月建癸丑。日在斗。昏奎中。晓亢中。朔日甲寅。律中大吕。盛德在水。鴈北向。鹊始巢。雉雊。鸡乳。征鸟厉疾。水泽腹坚。是月也。冰复结。地气合。其性凛。其德凄沧。其化清谧。其政凝肃。其令为寒。在地为水。其在人也。去寒就温。无泄皮肤。使气亟夺。是月也。主位寒水。客气少阴火。客气所至火居之。为暄。为大火府。为舒荣。为形见。为热生。中为寒。为羽化。为荣化。为大暄寒。为高明焰。为熏。阳气布。候复温。蛰虫来见。流水不冰。大寒节前。太阳水之位。以后厥阴木之位。客气少阴火。至是交于少阳。二火交司。其病温。宜调少阴之客。以咸补之。以甘写之。食岁谷之丹。以安其气。食间谷之豆。以去其邪。凡乐之声。大吕为宫。夷则为征。夹钟为商。无射为羽。中吕为角。黄钟为闰宫。林钟为闰征。客气少阴火。调以羽。尚羽而抑征。使气适中。民迺平康。是月也。朔告于寝庙。以戌腊大享。卜吉荐新。羞以鱼。以癸酉祭社稷。配以勾龙后稷。大蜡八。以祀四方。祭司寒。纳冰于凌阴。是月也。县以选士升于州。州以贡士升于辟雍。凡学校。诸生行艺同者。以日月为差。咸以待来岁之试。医生校艺业而后遣者。亦以是月至于局。乃命有司。会常平之岁用。总居养之开收。安济之所全活。漏泽之所埋藏。悉以其实来上。较常平官之功过。以为等差。弗虔于职。邦有常宪。是月也。命户部具天下民数之升降。礼部上岁中祥瑞。刑部会已断大辟。兵部揭诸路民兵。水部检举颁药役兵。以备疾疫。□部预颁帑藏印。以防奸伪。是月也。日穷于次。月穷于纪。星回于天。岁将更始。凡上供之谷。毋敢不入。凡粮草之数。毋敢不□。监司互巡。必遍所部。计帐勾稽。各上本曹军器增亏。与功程进退。以是月比较。若军卒逃亡。理欠多寡。以是日赏罚。乃命有司。以衣给饥流之民。诸郡长吏较县令劝农勤惰。以为优劣之等。部使者会盗贼已获未获之数。较令佐添植桑柘之实。以其最多最少者。闻于吏部。奉常长贰。凡天地社稷百神坛壝。必周察之。毋或不完。有司大傩。索室驱疫。磔牲于南门之外。是月也。自大寒后。二气交司。主位风木。客气少阳相火。得戊戌岁之初气。季冬行秋令。则白露早降。介虫为妖。行春令。则胎夭多伤。人多痼疾。行夏令。则水潦为害。时雪不降。冰冻消释。咨尔有众。用天之道。随时之宜。立政立事。罔非先王成宪。尚克率循。无时豫怠。其或不恭。必罚无赦。 


      　　政和八年正月月令 

      　　政和八年正月朔。皇帝御明堂青阳左个。以是月天运政治布告于天下曰。孟春之月。月建甲寅。日在虚。昏胃中。晓房中。朔日甲申。七日庚寅、立春。盛德在木。其帝太皞。其神勾芒。其色苍。其音角。其数八。律中太簇。东风解冻。蛰虫始振。鱼上冰。獭祭鱼。鸿鴈来。草木萌动。是月也。天气始亨。地气始发。人气在肝。天度至此。风气乃行。天地神明。号令之始。其性暄。其德敷和。其化生荣。其政舒启。其令宣发。其在人也。逆春气。则少阳不生。夏为寒变。奉长者少。是月也。主位风木。客气少阳相火。其气所至。为热府。为长。为蕃鲜。为燔燎。为光显。为彤云。为曛。为羽化。为火生。终为溽蒸。少阳中洽。时雨乃沛。是月也。地气迁。气迺大温。草乃早荣。民迺厉。温病迺作。宜调少阳之客。以咸补之。以甘写之。食元谷以全其真。避虚邪以安其正。司气以热药。食之宜用热。凡乐之声。太簇为宫。南吕为征。姑洗为商。应钟为羽。蕤宾为角。大吕为闰宫。夷则为闰征。是气少阳相火。与岁运同。火气太过。调宜羽。致其和。是月也。朔告于庙。皇帝大朝会于路寝。命有司以上辛祈谷于上帝。配以太宗。祀感生帝。配以宣祖。以立春祀青帝、东太一。祀东方岳镇海渎。祀和鼎。祀户。命州县出土牛示农早晚。乃以后亥享先农。辛丑祀风师。卜吉荐享于庙。朝献于宫。乃择元辰。皇帝载耒耜以玉辂。率公卿大夫躬耕帝籍。播时穜稑。是月也。荐新于寝庙。蔬以韭葑。配以卵。是月也。元日释菜于先圣。命诸生作乐。凡学。岁终校定。是月以闻。乃大比贡士而去取之。命监司牧守各举劝农御笔以督所部。察其勤惰。命宗正以宗藩庆系录来上。户部核户口登耗之实。刑部遣郎吏督系囚留狱。都水以河堤固状上于工部。凡关津几察。城门启闭。司门举其禁令。是月也。止伐木。申埋胔之命。凡法令增改。录目遍下。举宽恤手诏。以惠兆民。是月也。揭捕蝗法。起上供物之守冻者。凡八路夏籴。若四路河索。必预戒毋乏事。乃命帅臣。按诸将兵马。较其强惰肥瘠。以为殿冣。诸军官骑营屯空舍归明除附。咸以其数上于本曹。给盐以利蚕者。岁帛之市于民者。豫予之直。命部使者具循行所至月日。考郡守任内催科为优劣等。农田水利役作辍。若场务岁课增亏。皆闻于所隶。孟春行夏令。则雨水不时。草木早落。行秋令则民大疫。猋风暴雨总至。藜莠蓬蒿并兴。行冬令。则水潦为败。雪霜大至。首种不入。于戏。惟天难谌。惟圣时宪。惟臣钦若。惟民从乂。咨尔有众。其克率循毋怠。 


      　　二月月令 

      　　政和八年二月朔。皇帝御明堂青阳。以是月天运政治布告于天下曰。仲春之月。日在室。昏参中。旦尾中。朔日癸丑。乙卯、草木萌动。庚申、惊蛰。斗建卯。昏井中。晓尾中。桃始华。乙丑、仓庚鸣。庚午、鹰化为鸠。律中夹钟之正声。乙亥、春分。日在奎。昬井中。晓箕中。乙鸟至。庚辰、雷发声。律中夹钟之中声。盛德在木。其帝太皞。其神勾芒。其色苍。其音角。其数八。是月也。生气淳化。万物以荣。其性暄。其德敷和。其化生荣。其政舒启。其令宣发。其在人也。逆春气。则少阳不生。夏为寒变。奉长者少。是月也。厥阴风木之位。少阳相火加之。其气为热府。为长。为蕃鲜。为燔燎。为光显。为彤云。为曛。为羽化。为□化。为火生。终为溽蒸。是月也。气迺火湿。民迺厉。温病乃作。宜调少阳。以咸补之。以甘写之。以咸耎之。食元谷以全其真。避虚邪以安其正。药食之宜。用热远湿。凡乐之声。夹钟为宫。无射为征。仲吕为商。黄钟为羽。林钟为角。太簇为闰宫。南吕为闰征。调宜羽。致其和。是月也。朔告于庙。以上丁释奠于先圣。上戊释奠于武成王。祭社稷。配以勾龙后稷。春分朝日于东门之外。祭司寒。开冰先荐寝庙。享育鼎。祀高禖。奉弓韣胙酒入于宫中。乃择元日。祀九宫贵神。祀五龙。祀马祖。命宗正选官荐。献陵寝。诸州祀古帝王逮其功臣。命有司第大比公试之。士以名闻。郡县发常平金谷。省耕。农务方兴。毋受田讼。是月也。始禁野烧。毋捕鸟兽。颁药以救民疾。浚沟洫。颁春服于内外官暨吏卒。始役壮城卒治城池。课河堤吏植榆柳。行视工役。无敢怠息。凡以条枚稿秸输河备者毕至。部送之隶。留役于州者遣之。是月也。诸路上守令课绩。省曹较监司功过。县列户口登耗之实于州。役卒以大寒归营而逃亡者。州总其数报役所。凡宣借卒代更名数。若场务立岁额。保伍造新帐。皆闻于所隶。是月也。春分后。主位少阴。客气阳明。金火交司。为二之气。行秋令。则国大水。寒气总至。行冬令。则阳气不胜。麦乃不熟。行夏令。则国大旱。暖气早来。虫螟为害。于戏。咨尔多方。钦于时宪。夙夜承序毋斁。 


      　　三月月令 

      　　政和八年三月朔。皇帝御明堂青阳右个。以是月天运政治布告于天下曰。季春之月。朔日癸未。日在奎。昏井中。晓斗中。辛卯、清明。斗建辰。昬柳中。晓斗中。得季春之节。桐始华。丙申、田鼠化为鴽。辛丑、虹始见。律中姑洗之正声。丙午、谷雨。日在胃。昏张中。晓斗中。得季春之中气。萍始生。辛亥、鸣鸠拂其羽。月后四日丙辰。戴胜降于桑。律中姑洗之中声。东方生风。风生木。其性暄。其德敷和。其化生荣。其政舒启。其令宣发。是月也。天气正方。地气定发。人气在脾。少阴火之位。是月也。客气阳明。燥金所至。为清化。为收。为露。为燥生。终为凉。为介化。为坚化。为烟埃。为劲切。为凄鸣。是月也。温凉不时。大凉复至。火气遂抑。民有气郁中满之疾。宜调阳明之客。以酸补之。以辛写之。以苦泄之。食元谷以全其真。避虚邪以安其正。凡乐之声。姑洗为宫。应钟为征。蕤宾为商。大吕为羽。夷则为角。夹钟为闰宫。无射为闰征。客气阳明。尚征以抑金。使气适平。是月也。朔告于庙。癸巳、享先蚕。命太常视五方斋宫坛壝。荐新于寝庙。羞以含桃。寒食、停决辟囚。前五日趣断狱讼。遣官朝诸陵。清明、出新火赐近臣。临轩策士而官之。命学校谨考选之始。是月也。弊甿讼。无妨田事。民授□田。至秋始赋。凡输河备。毋或不集。所属以沿河卒岁终逃亡数报所隶。是月也。卒戍于外者。预颁冬服。选夏籴。大阅诸军。以肄武事。卫尉会军器增损。太府具都城内外场务岁课来上。御史以察案书吏赏罚。上之都省。州以户口帐上之漕司。是月也。出马于牧。缮马庌。治陂隁。发上贡。户部考在京筦库之息。凡上供物数。若畿漕移用官舍。僦直诸军官马。胥吏功过。铸钱登耗。皆闻于本曹。县给蚕者盐。若老疾贫乏丐乞之给食者。尽是月止。行冬令。则寒气时发。草木皆肃。行夏令。则民多疾疫。时雨不降。行秋令。则天多沉阴。淫雨早降。于戏。若古有训。惟辟奉天。朕发政施仁。罔匪时宪。咨尔有众。祗予猷告。 




      ●宋大诏令集卷第一百二十七 

      　　典礼十二 

      　　明堂四 

      　　四月月令 

      　　政和八年四月朔。皇帝御明堂左个。以是月天运政治布告于天下曰。孟夏之月。朔日癸丑。日在胃。昬张中。晓斗中。辛酉、立夏。斗建巳。日在昴。昬翼中。晓斗中。得孟夏之节。蝼蝈鸣。律中仲吕之正声。丙寅、蚯蚓出。辛未、王瓜生。丙子、小满。日在昴。昬轸中。晓女中。得孟夏之中气。苦菜秀。律中仲吕之中声。辛巳、靡草枯。月后五日丙戌。小暑至。其帝炎帝。其神祝融。其色赤。其音征。其数七。盛德在火。其性暑。其德彰显。其化蕃茂。其政明曜。其令热。其在人也。逆夏气。则太阳不长。秋为痎疟。奉收者少。是月也。少阴火之位。客气阳明燥金。为清化。为收。为雾露。为躁生。终为凉。为介为坚化。为烟埃。为劲切。为凄鸣。是月也。大凉复至。火气遂抑。民有气郁中满之疾。宜调阳明之客。以酸补之。以辛写之。以苦泄之。是月也。小满之后。属三气之初。金水交司。其位少阳相火。其气太阳寒水。天政始布。雨寒间至。凡乐之声。仲吕为宫。黄钟为征。林钟为商。太簇为羽。南吕为角。姑洗为闰宫。应钟为闰征。调宜尚征。使气适平。是月也。朔告于庙。命有司以立夏祀赤帝。迎气于南郊。祀中太一。祀荧惑。祀南方岳镇海渎。祀洁鼎。祀灶。以壬申祀雨师。以辛未雩祀上帝。配以太宗。卜吉荐享于庙。朝献于官。荐新以彘。尝麦。是月也。天祺节。有罪毋决三日。立夏停决重囚。部使者举恤刑条制。颁时药于五门。督疾医分而治之。申伐木之禁。军马听择。官地系荫。其在枥者。刍豆半给。大农遣舟致面麦。京畿入两学租。夏田应诉灾。水田应诉税。若圭租给前后官者。皆以是月为限。诸州以秋税籍。及吏皂之愿试刑法者。闻于所隶。保甲应造帐者。上都帐于户部。趣沿流上供物。畿甸封桩。与凡官马季帐。各以时上。行秋令。则苦雨数来。五谷不滋。行冬令。则草木蚤枯。后乃大水。行春令。则蝗虫为灾。暴风来格。秀草不实。于戏。五运之政。其犹权衡。高抑下举。系之人事。朕奉若时令。以敷锡庶民。尔钦承其无怠。 


      　　五月月令 

      　　政和八年五月朔。皇帝御明堂。以是月天运政治布告于天下曰。仲夏之月。朔日壬午。日在毕。昬轸中。晓虚中。辛卯、芒种。斗建午。日在参。昬角中。晓虚中。得仲夏之节。螳螂生。律中蕤宾之正声。丁酉、鵙始鸣。壬寅、反舌无声。丁未、夏至。日在井。昬亢中。晓危中。得仲夏之中气。鹿角解。律中蕤宾之中声。月后一日壬子、蜩始鸣。六日丁巳、半夏生。是月也。天气盛。地气高。天地气交。万物华实。天度至此。炎热盛行。其在人也。宜顺养长之道。使志无怒。使气得泄。逆之则太阳不长。心气内动。奉收者少。是月也。客气太阳寒水。居相火之位。其气所至。为寒生。中为温。为藏化。为鳞化。是气也。天政布。寒气行。雨迺降。民病寒反热中。有心热瞀闷之疾。宜调太阳之客。以苦补之。以咸写之。以苦坚之。以辛润之。食元谷以全其真。避虚邪以安其正。凡乐之声。蕤宾为宫。大吕为征。夷则为商。夹钟为羽。无射为角。仲吕为闰宫。黄钟为闰征。客气寒水。调宜尚宫以抑之。以适其平。是月也。朔告于庙。日至祭后土皇地祇于方泽。配以太祖。祀明鼎。丙戌、享先收耤田。登麦献瓜。乃荐新于寝庙。尝雏以黍。羞以瓜。蚕事毕。苑吏效丝。是月也。宁贶节。毋决重辟三日。命刑部郎吏御史督遣中都系囚。监司分趣所部。案在大理者毕谳。犴狱辟片□匆。以达郁气。设浆饭。五日一濯梏拲。毋以日中施刑。罪人毋令于市。是月也。申河桥之禁。郡贰月视塘堤。修其圮坏。遣戍卒冬服。边臣蕃官及军吏应赐裘者上其名数。是月也。舍役徒功之半。毋课伐木于山林。诸军晨阅士卒。京畿与诸路始督夏赋。峙刍粮。必以时。给纳之官毋或离次。行冬令。则雹东伤谷。行春令。五谷晚熟。百螣时起。行秋令。则草木零落。果实早成。民殃于疫。于戏。古我先后。罔不求端于天。肆朕祗承。动惟时宪。咨尔有众。其克率循。 


      　　六月月令 

      　　政和八年六月朔。皇帝御明堂右个。以是月天运政治布告于天下曰。季夏之月。朔日壬午。日在井。昬氐中。晓室中。壬戌、小暑。斗建未。日在井。昬氐中。晓室中。得季夏之节。温风至。律中林钟之正声。丁卯、蟋蟀居壁。壬申、鹰乃学习。丁丑、大暑。日在柳。昬心中。晓奎中。得季夏之中气。腐草化为萤。律中林钟之中声。月后二日壬午、土润溽暑。七日丁亥。大雨时行。南方生热。热生火。其德为显。其化为茂。其政为明。其令为郁蒸。其性为暑。其用为躁。其变为炎烁。是月也。寒水客气。相火主位。其气至。则寒气行。雨迺降。民病寒反热中。宜调客气。以苦补之。以咸写之。以苦坚之。以辛润之。是月也。甲戌、土王用事。时为长夏。大暑之后。始得四气之初。厥阴风木。下临太阴湿土。风湿交争。风化为雨。凡乐。林钟为宫。太簇为征。南吕为商。姑洗为羽。应钟为角。蕤宾为闰宫。大吕为闰征。调宜尚宫。以致其和。是月也。朔告于庙。荐新。羞以菱芡。甲戌、祀黄帝。祀阴鼎。祀中岳中镇。祀中霤。奉视五方斋宫坛壝。庚午、初伏。始颁冰。是月也。天贶节。停决重辟。漕臣具户口都帐。若场务官之殿最上于户部。宪司具盗贼已获未获之数。至秋以闻。缮塘堤。以是月毕工。按增植榆柳之实。金部趣内帑金帛之入。州县镇寨会刍粮广储峙。不足则列于漕司。监司遣吏之与选者、至于刑部。百工日课。收十之八。是月也。以军器功程进退。若钱监鼓铸分数。较工匠而升降之。州县葺犴狱。视共用无或不备。按捕盗官器甲。凡被受法令之目。若捕盗兵级之数。营屯阙舍。仓库借用。皆闻于所隶。行春令。则谷实鲜落。国多风欬。行秋令。则邱隰水潦。禾稼不熟。行冬令。则风寒不时。鹰隼蚤鸷。于戏。钦若昊天。五者来备。用训厥道。付畀四方。其无替朕命。 


      　　七月月令 

      　　政和八年七月朔。皇帝御明堂总章左个。以是月天运政治布告于天下曰。孟秋之月。朔日辛巳。日在柳。昬尾中。晓奎中。壬辰、立秋。斗建申。日在星。昬尾中。晓娄中。得孟秋之节。凉风至。律中夷则之正声。丁酉、白露降。壬寅、寒蝉鸣。戊申、处暑。日在张。昬箕中。晓昴中。得孟秋之中气。鹰乃祭鸟。律中夷则之中声。月后三日癸丑。天地始肃。戊午、禾乃登。其帝少皞。其神蓐收。其色白。其音商。其数九。盛德在金则性凉。其德清洁。其化紧敛。其政劲切。其令燥。其在人也。逆秋气。则太阴不收。冬为飧泄。奉藏者少。是月也。风木客气。湿土主位。其气所至。为挠动。为迎随。为风生。终为肃。为毛化。地气上腾。湿化乃布。风湿交争。风化为雨。迺长、乃化、乃成。民有大热少气注下之疾。宜调厥阴之客。以辛补之。以酸写之。以甘缓之。食黄□令谷以全其真。避虚邪以安其正。凡乐之声。夷则为宫。夹钟为征。无射为商。仲吕为羽。黄钟为角。林钟为闰宫。大簇为闰征。调宜尚商。使气适平。是月也。朔告于庙。以立秋祀白帝。祀西太一。祀西方岳镇海渎。祀顺鼎。祀门厉。乃以后辰祀灵星。卜吉荐享于庙。乙未、朝献于宫。尝粟与稷。羞以枣梨。是月也。先天节。有罪毋决三日。监司牧守各举劝农御笔以督所部。法令已颁而增改者。录目遍下。锡缗钱于太学。州具上供物数。以发之月日。若吏卒姓名上于本部。沿流所受。是月毕发。命有司计河备。以待来岁之用。徒役应调者亦如之。防河卒特支有差。凡刍稿市于畿甸者。漕司观稼。以年之上下闻于户部。州选官以司籴事。县官给纳毋或离次。监司督系囚。始遍所部。封桩季帐。上之都省。秩田应诉灾伤。徒收半功。皆以是月为限。应仓库岁计物。及禁军阅额请给。若军器官马之数。皆闻于所隶。行冬令。则阴气大胜。介虫败谷。行春令。则阳气复还。五谷无实。行夏令。则寒热不节。民多疟疾。于戏。朕奉若天道。平民无贰。咨尔有众。秪予猷告无斁。 


      　　八月月令 

      　　政和八年八月朔。皇帝御明堂总章。以是月天运政治布告于天下曰。仲秋之月。朔日辛亥。日在张。昬箕中。晓昴中。癸亥、白露。斗建酉。日在翼。昬斗中。晓毕中。得仲秋之节。鸿雁来。律中南吕之正声。戊辰、乙鸟归。癸酉、群鸟养羞。戊寅、秋分。日在轸。昬斗中。晓参中。得仲秋之中气。雷乃收声。律中南吕之中声。月后四日。蛰虫坯户。戊子、水始涸。西方生燥。在地为金。在气为成。其德为清。其化为敛。其政为劲。其令雾露。其在人也。逆秋气。则太阴不收。冬为飧泄。奉藏者少。是月也。风木客气。居湿土之位。为挠动。为迎随。风湿交争。风化为雨。乃长、乃化、乃成。民病大热少气肉萎。宜调厥阴之客。以辛补之。以酸写之。以甘缓之。岁谷宜黄□令。秋分后。木火交司。始得五之气。阳明之位。水火居之。候乃舒。凡乐之声。南吕为宫。应钟为商。大吕为角。姑洗为征。蕤宾为羽。夷则为闰宫。夹钟为闰征。调宜尚商。以致其平。是月也。朔告于庙。上丁释奠于先圣。上戊释奠于武成王。甲戌、祀九宫贵神。祭马社。丙子、祀宝成宫。戊寅、祭社稷。配以勾龙后稷。夕月于西郊。祀蕴鼎。祀寿星。卜吉荐新于寝庙。尝麻与稻。羞以茭萌。命官荐献陵寝。仍按禁地。遣祠祝祀古帝王逮其功臣。是月也。土贡悉至于邸。择日燕群臣。部使者考守令善最以闻。参选而应试。若有战功而愿较武技者皆赴于本部。具狱之在法寺者毋或留谳。朝廷封桩季帐上之都省。禁军缺额请给季帐上之枢密院。畿漕具刍藳市直。若移用起发之数上之户部。秋折色具报大农。夏赋至是毕输。常平钱谷以时敛纳。颁冬服于内外官暨吏卒。诸军始晚教。大阅犒赏以作士气。凡水田应诉灾。若郡贰周视塘堤。军马系荫官地。皆以是月为限。行春令。则秋雨不降。草木生荣。行夏令。则蛰虫不藏。五谷复生。行冬令。则风灾数起。收雷先行。于戏。奉若天道。平秩西成。凡厥攸司。各恭尔事。 


      　　九月月令 

      　　政和八年九月朔。皇帝御明堂总章右个。以是月天运政治布告于天下曰。季秋之月。朔日庚辰。日在轸。昬斗中。晓参中。癸巳、寒露。斗建戊。日在角。昬斗中。晓井中。得季秋之节。鸿雁来宾。律中无射之正声。戊戌。雀入大水化为蛤。癸卯、菊有黄华。戊申、霜降。日在亢。昏牛中。晓鬼中。得季秋之中气。豺乃祭兽。律中无射之中声。盛德在金。此谓容平。天气以急。地气以明。其德为清。其化为敛。其政为劲。其令雾露。其在人也。逆秋气。则太阴不收。冬为飧泄。奉藏者少。是月也。客气少阴火。居燥金之位。其至为暄。为曛。为舒荣。为形见。阳复化。草乃长、乃化、乃成。民乃舒。有疡胗身热之疾。宜调少阴之客。以醎补之。以甘写之。岁谷宜黄□令。凡乐之声。无射为宫。黄钟为商。太簇为角。仲吕为征。林钟为羽。南吕为闰宫。姑洗为闰征。调宜尚羽。以致其平。是月也。朔告于庙。辛巳、亲祀上帝于明堂。配以神考。荐新于寝庙。尝菽。羞以兔。果以■。是月也。命奉常视五方斋宫坛壝。九日锡群臣宴于园苑。户部总诸路常平金谷之数。以旁通图册来上。畿甸始督秋赋。宗正寺以属籍应修纂之事报宗司。太史具新历以待颁之天下。郡贰季视塘堤。骑兵甸出教习毋践禾稼。是月也。命有司理梁桥。工师始警弓弩。纲运暴粮。第宽期日。藳秸和市于民者豫给之直。畿漕输缗钱备河。无或乏事。夏峙刍粮。以是月毕。秋籴始纳。授田起赋。待夏乃敛。圭田给前后官者。以是月为限。场务以灾免较者。眡税为差。行夏令。则人多鼽嚏。行冬令。土地隆坼。行春令。则人多懈惰。于戏。寒气总至。百谷用成。乃宣布于四方。钦予时命。 


      　　闰九月月令 

      　　政和八年闰九月朔。皇帝御明堂。门阖左扉。以是月天运政治布告于天下曰。季秋之闰月。斗建戌亥之间。朔日庚戌。日在亢。昬牛中。晓柳中。癸丑、草木黄落。己未、蛰虫咸俯。甲子、斗建亥。日在氐。昬女中。晓星中。得立冬之节。水始冰。律中应钟之正声。己巳、地始冻。甲戌、雉入大水化为蜃。盛德在金。得五气之中。天气以急。地气以明。其德为清。其化为敛。其政为劲。其令雾露。其在人也。逆秋气。则太阴不收。冬为飧泄。奉藏者少。是月也。客气火。居燥金之位。其气至为热生。中为寒。为羽化。为大暄寒。阳复化。草迺长、迺成。民迺舒。有警惑恶寒战栗谵妄之疾。宜调少阴之客。以咸补之。以甘写之。岁谷宜黄□令。凡乐之声。无射为宫。仲吕为征。黄钟为商。林钟为羽。太蔟为角。南吕为闰宫。姑洗为闰征。调宜尚羽。以致其平。立冬节。应钟为宫。蕤宾为闰征。大吕为商。夷则为羽。夹钟为角。无射为闰宫。中吕为闰征。是月也。朔告于庙。以立冬祀黑帝。祀中太一。祀北方岳镇海渎。祀健鼎。祀行。乙亥、祀司中、司命、司民、司禄。是月也。始莅官若当代而补考者。其日听理。圭租给前后官。以所附月为限。场务较租额亦如之。州县别计抵当之息。马以在枥给刍豆之半者。尽是月止。行夏令。则人多鼽嚏。行冬令。则土地隆坼。行春令。则人多解惰。于戏。闰以正时。时以作事。各修乃职。克勤无怠。 




      ●宋大诏令集卷第一百二十八 

      　　典礼十三 

      　　明堂五 

      　　十月月令 

      　　政和八年十月朔。皇帝御明堂平朔左个。以是月天运政治布告于天下曰。孟冬之月。朔日己卯。斗建亥。日在心。昬危中。晓张中。小雪得十月之中气。律中应钟。虹藏不见。甲申。天气上腾。地气下降。己丑。闭塞而成冬。甲午、大雪。斗建子。日在尾。昬室中。晓翼中。得十一月之节。律中黄钟。鹖鸟不鸣。己亥、虎始交。盛德在水。其帝颛帝。其神元冥。其德凄沧。其化清谧。其政凝肃。其令寒。其在人也。宜顺养藏之道。逆之则伤肾。春为痿瘚。奉生者少。是月也。客气太阴湿土。居太阳寒水之位。其气所至。为雨府。为濡化。为晦暝。化气正。湿令行。阴凝太虚。埃昬郊野。民迺惨凄。寒风以至。民有中满胕肿之疾。宜调太阴之客。以甘补之。以苦写之。以甘缓之。凡乐之声。应钟为宫。大吕为商。夹钟为角。蕤宾为征。夷则为羽。无射为闰宫。仲吕为闰征。大雪之后。黄钟为宫。大蔟为商。姑洗为角。林钟为征。南吕为羽。应钟为闰宫。蕤宾为闰征。调宜尚角。以致其平。是月也。朔告于庙。皇帝始裘。颁裘服于内外。受来岁之历颁于天下。壬午、祭神州地祇。卜吉朝献于宫。以新荐于寝庙。是月也。天宁节。禁屠宰。弛刑三日。给系囚食。原杖罪之轻者。都水具役兵数上于水部。备河缗钱。是月毕输。豫颁戍卒春服。部使者举恤刑之典。县以岁帛豫市于民者请于州。拣补禁旅之阙。厢兵役于外者归之营屯。休北城卒役以肄守具。是月也。农务毕。然后训民兵。受田讼。乡户应造簿者亦如之。命有司缮桥梁。治道路。增场。授炭于细民。日给官次有差。籍老疾孤幼不能自存、若非游惰而丐者之名数。以待施惠。工师校弓弩。以是月为则。行春令。则冻闭不密。行夏令。则国多暴风。蛰虫复生。行秋令。则霜雪不时。于戏。吉日阳朔。上天之载。率由旧章。惟尔万邦。夙夜承之无怠。 


      　　九年气运 

      　　政和八年十月朔。皇帝御明堂平朔左个。以九年己亥正朔气运颁布于天下。皇帝若曰。古我先后。先天而天弗违。后天而奉天时。其岁月日时无易。民用平康。今朕临观八极。考述五常。敷锡庶民。以待来岁之宜。惟尔万邦。率兹典常。奉若天道。钦于时宪。政和九年己亥之岁。土运南政。黄□令天之气。经于角轸。司天阴风木。左少阴。右太阳。厥阴在上。则少阳在下。左阳明。右太阳。风火同德。上应岁星荧惑。风化三。湿化五。火化七。己为少宫。五运之序。少宫、太商、少羽、少角、太征。少宫土之不及。运行后天。是谓卑监之纪。是谓减化。化气不令。生政独彰。长气整。雨迺愆。收气平。风寒并兴。草木荣美。秀而不实。其味酸甘。其色苍黄。其声宫角。其谷豆麻。其果李栗。其虫裸毛。其发濡滞。其病留满否塞。其应正宫。其眚四维。上角与正角同。岁半之前。厥阴司之。天气扰。其政挠。岁半之后。少阳司之。地气正。其令速。风生高远。炎热从之。云趋雨府。湿化迺行。风行乎上。热行乎下。风燥暖复行乎中。风淫所胜。则平以辛凉。佐以苦甘。以甘缓之。以酸写之。火淫于内。则治以咸冷。佐以苦辛。以酸收之。以苦发之。初之气。自斗建丑正至卯之中。风木之位。阳明居之。为清化。二之气。自斗建卯正至巳之中。大火之位。太阳居之。为藏化。三之气。自斗建巳正至未之中。相火之位。厥阴居之。为风化。四之气。自斗建未正至酉之中。湿土之位。少阴居之。为灼化。五之气。自斗建酉正至亥之中。燥金之位。太阴居之。为黄□令化。六之气。自斗建亥正至丑之中。寒水之位。少阳居之。为苦化。析其郁气。赞其运气。资其化源。畏火之气。无妄犯之。无使邪胜。是谓适平。布告中外。咸使闻知。 


      　　十一月月令 

      　　政和八年十一月朔。皇帝御明堂。南面以朝百辟。退坐于平朔。授民时。布政于天下曰。仲冬之月。斗建子。朔日己酉。昬室中。晓轸中。日南至。蚯蚓结。得是月之中气。甲寅、麋角解。己未、水泉动。乙丑、小寒。鴈北乡。得十二月之节。庚午、鹊始巢。乙亥、野鸡始雊。盛德在水。其德凄沧。其化清谧。其政凝肃。其令寒。其在人也。宜顺养藏之道。逆之则伤肾。春为痿厥。奉生者少。是月也。客气太阴湿土。居太阳寒水之位。上应镇星辰星。寒湿之气。特以气交。为阴凝埃溽。民乃惨凄。是月也。建子水王。接间少阳之气迺郁。寒气布。湿令行。是月也。少角木运。生气不及。化气迺扬。收气迺暴。民则有中满足萎之疾。宜调太阴之客。以甘补之。以苦写之。以甘缓之。凡乐之声。黄钟为宫。太簇为商。姑洗为角。林钟为征。南吕为羽。应钟为闰宫。蕤宾为闰征。小寒之后。大吕为宫。夹钟为商。仲吕为角。夷则为征。无射为羽。黄钟为闰宫。林钟为闰征。调宜尚角。以致其平。是月也。朔告于庙。荐新。羞以麕。日至。大朝会于路寝。祀昊天玉皇上帝于圆坛。祀宝鼎。停决重辟。戊午、祭马步。是月也。天应节。毋决囚三日。案大理者、暨望毕谳。罪人无令于市。囹圄给薪炭。假囚以襦裤。命郎官御史循行中都狱。督遣毋留。是月也。始给老疾贫乏与丐乞者之食。都城诸庙录养无常数。卒坐配若逋逃应部送者。所在留役而飤之。分河防工为三等。先其急者。凡徒役舍其工之半。雨雪则止。毋课伐木于山。是月也。有司举浚渠之令。申都林水县。豫籍蚕者盐数上于州。给纳之官毋或离次。行夏令。则旱。氛雾冥。雷乃发声。行秋令。则天时雨汁。瓜瓠不成。行春令。则虫蝗为败。水泉咸竭。于戏。一阳来复。终则有始。监于成宪。与时偕行。咨尔多方。各钦乃事。 


      　　重和元年十二月月令 

      　　重和元年十二月朔。皇帝御明堂平朔右个。以是月天运政治布告于天下曰。季冬之月。朔日戊寅。斗建癸丑。日在女。昬娄中。晓氐中。律中大吕。庚辰、大寒。鸡始乳。得是月之中气。乙酉、鸷鸟厉疾。庚寅、水泽腹坚。己未、立春。东风解冻。得正月之节。庚子、蛰虫始振。乙巳、鱼上冰。是月也。盛德在水。其德凄沧。其化清谧。其政凝肃。其令寒。其在人也。宜去寒就温。毋泄皮肤。以顺养藏之道。是月也。客气太阴湿土。临太阳寒水之位。凡二日。如仲冬之月。宜调太阴之客。凡味。以甘补之。以苦写之。以甘缓之。大寒始交己亥之初气。客气阳明燥金。临厥阴风木之位。寒始肃。收气方至。民病寒于右之下。是月也。其运少宫。卑监之纪。厥阴神首。司天临震木。入木宫。命曰天符合德。金虽客胜。无伤天令。燥气亦平。木持德不侮土。土从木化。湿令迺行。阴晴间应。宜调阳明之客。凡味。以酸补之。以辛写之。以苦泄之。凡乐之声。大吕为宫。夹钟为商。仲吕为角。夷则为征。无射为羽。黄钟为闰宫。林钟为闰征。立春之后。太蔟为宫。姑洗为商。蕤宾为角。南吕为征。应钟为羽。大吕为闰宫。夷则为闰征。调宜尚征。以适其平。是月也。朔告于庙。以戌腊大享。卜吉荐新。羞以鱼。乙酉、祭社稷。配以勾龙后稷。大蜡八。以祀四方。祭司寒。纳冰于凌阴。立春祀青帝。祀东太一。祀东方岳镇海渎。祀和鼎。祀司命。户。辛丑、祀风神。奉常周察天地社稷之坛壝。无敢不饬。是月也。凡学诸生较其行艺注之籍。士贡于辟雍。若医生试艺而入太医局者。是月毕至。有战功而以武技选赴兵部者亦如之。是月也。命有司登民数。上岁中祥瑞。覆民之籍。颁印帑藏。以待来岁之输。案在大理者。无或留谳。刑部具岁断重辟以闻。会常平金谷。若居养安济漏泽。各以其数来上。凡军器增亏。若工程进退。场务岁课登耗。理欠多寘。军卒逋逃。皆较而赏罚之。漕司籍河防工役。拘财用计帐。上于所隶。发戍卒春服。举役兵夏药之令。凡上供之谷。至是毕输。令佐添植桑柘。较其多寡之尤者。闻于吏部。监司分按所部必遍。会强盗已获未获之数。除日大傩。磔牲于南门之外。行秋令。则白露早降。介虫为妖。行春令。则胎夭多伤。人多痼疾。行夏令。则水潦为害。时雪不降。冰冻消释。于戏。星回于天。岁将更始。咨尔有众。克慎厥初惟其终。永弼予治于时宪。 


      　　重和二年正月月令 

      　　重和二年正月朔。皇帝御明堂青阳左个。以是月天运政治布告于天下曰。孟春之月。朔日戊申。斗建寅。日在危。昬毕中。晓尾中。庚戌、雨水。得是月之中气。律中太簇。獭祭鱼。乙卯、鸿鴈来。庚申、草木萌动。乙丑、惊蛰。斗建卯。日在室。昬井中。晓尾中。得二月之节。律中夹钟。桃始华。庚午、仓庚鸣。丙子、鹰化为鸠。盛德在木。其帝太皞。其神勾芒。其色苍。其音角。其数三。天气始方。地气始发。天地神明号令之始。其德敷和。其化生荣。其政舒启。其令宣发。其在人也。宜顺养生之道。逆春气则少阳不生。夏为寒变。奉长者少。是月也。阳明燥金。下临厥阴风木之位。其气所至。当为清劲。为收。为肃。为燥。终为凉。为霜。其运少宫。当风令数举。然司天风木。太一神首。同入天冲木司之室。化应于春风。不暴物。阳明客胜。而未得时位。故金不伤木。土运不及。而木以德化。故木不侮土。燥湿不争。为苍埃雾露。凡味。木位之主。其写以酸。其补以辛。阳明之客。以酸补之。以辛写之。以苦泄之。凡乐。以太簇为宫。南吕为征。姑洗为商。应钟为羽。蕤宾为角。大吕为闰宫。夷则为闰征。惊蛰之后。夹钟为宫。无射为征。仲吕为商。黄钟为羽。林钟为角。太蔟为闰宫。南吕为闰征。调宜尚征。以适其平。是月也。朔告于庙。命有司以辛亥祈谷于上帝。配以太宗。祀感生帝。配以僖祖。卜吉荐享于庙。朝献于宫。荐新。羞以韭、葑以卵。甲寅迄壬戌。祀九奇太一。乙亥、率公卿大夫躬耕帝借。命有司享先农。元日释菜于先圣。被贡者咸与。命学校以岁终校定来上州。具报于所隶。凡学之士试三舍于有司。吏部以参选应试。若试刑法官者。附于贡院。宗正上宗藩庆系录。监司牧守举劝农御笔以督所部。帅司按诸将兵骑。计强惰肥瘠以为殿最。选补禁旅之缺。是月必遍。仓部屯田较三河漕运。若官庄课入之增亏。宪司具盗贼已获未获之数。是月以闻。部使者循行。所至月日上之都省。州封桩季帐亦如之。常平官具岁用金谷粜籴总数。若农田水利、已修未修上之户部。诸路会山泽宝货上之虞部。起上供物之守冻者。沿流所受。附并悉发。户部类土贡名数。以其额注之籍。州峙刍粮必度岁用。以夏赋豫约。缺则列于漕司。是月也。命刑部遣郎吏督系囚。毋留狱。敕令格式。颁降而增改者。录目遍下。举宽恤手诏。若赦令以究德泽。元日、上元节。停决重囚。天庆节。禁屠宰。有罪毋决三日。是月也。举埋胔之令。揭捕蝗法以谕民。止伐木。戒八路夏籴毋或失时。秋籴始毕。命开封谨酒禁。监司考郡守催科之等。应选士卒者。所至毕选。凡诸军官骑营屯空舍。若场务较岁课。州断大辟数。皆闻于本曹。是月也。户部核户口登耗。兵部总归明除附。夏赋始造帐。秋租若畿埽藳秸。至是毕输。豫给岁市帛之直。始与蚕者盐。沿汴售炭。尽是月止。课河塘官植榆柳。凡任河防。毋得受伐。应修治者。并役。都水趣四路河备。督完固之报。都城始浚沟洫。太仆缮马庌。县共材毋或乏事。司门戒关津几察。申城门启闭出入之禁。即燎灯于望。非外城听勿阖。工师校弓弩。以是月为则。行夏令。则雨水不时。草木蚤落。行秋令。则其民大疫。焱风暴雨总至。藜莠蓬蒿并兴。行冬令。则水潦为败。雪霜大至。首种不入。于戏。阳德明来。四序资始。凡尔有众。往慎乃司。无替朕命。 


      　　二月月令 

      　　重和二年二月朔。皇帝御明堂青阳。以是月天运政治布告于天下曰。仲春之月。朔日丁丑。斗建卯。日在壁。昏井中。晓箕中。辛巳、春分。得是月之中气。律中夹钟。乙鸟至。丙戌、雷乃发声。辛卯、始电。丙申、清明。斗建辰。日在奎。昬柳中。晓斗中。得三月之节。律中姑洗。桐始华。辛丑、田鼠化为鴽。丙午、虹始见。盛德在木。其性暄。其德敷和。其化生荣。其政舒启。其令风。人气为肝。宜顺养生之道。逆之则夏为寒变。奉长者少。是月也。风木之位。客气阳明居之。凡四日。如孟春之月。春分日。水下六十二刻六分。酉中之北。交二之气。客气太阳寒水。下临少阴大火之位。上应辰星、荧惑。考其气所至。当寒不去。华雪水冰。肃气施化。当霜降。名萆上焦。寒雨数至。阳复化。民病热于中。然按少阴君火。接行天令。则寒从温生。为先温后寒。为寒雨间热。其运少宫。土气不令。王水乘之。风令迺行。然其神三风。与司天君棋。同入震宫。当春分正王。君棋务德。大风数举而不伤湿令。木火备化。土气适平。水不冰。草木荣美。民病寒热。凡味。火位之主。其写以甘。其补以咸。太阳之客。以苦补之。以咸写之。以苦坚之。以辛润之。乐之声。夹钟为宫。仲吕为商。林钟为角。无射为征。黄钟为羽。清明之后。姑洗为宫。蕤宾为商。夷则为角。应钟为征。大吕为羽。调宜尚宫。以致其平。是月也。朔告于庙。以上丁释奠于先圣。命诸生作乐。上戊释奠于武成王。亦如之。祭社稷。配以勾龙后稷。春分、朝日于东郊。献羔。享司寒。以冰荐寝庙。祀育鼎。祀高禖。以弓矢弓韣奉胙酒入于宫中。乃择元辰。祀九宫贵神。祀五龙。祀马祖。命宗正奉常遣官荐献陵寝。按视禁地。遣祠祝祀古帝王暨功臣。寒食停决重囚。前五日趣断狱讼。真元节。禁屠宰。有罪毋决三日。清明、赐近臣新火。命学校。其三舍士与选者来上州。申于所隶。发常平金谷以振农乏。农事既举。毋受田讼。具未决报所属。其被旨者以闻。给内外官暨吏卒春服。趣军装之具。自京陕而西者。豫闻于度支。是月也。禁野烧田。毋捕鸟兽。颁时药。救民疾。朝廷封桩季帐上之都省。禁旅缺额请给帐上之密院。宣借卒代更名数上之兵部。县列户口增减之实于州。造保伍新籍。常平官总之。宽暴粮期日。场务岁课之耗。以时行罚。始与壮城卒役都部送之隶。以大寒留行者至是乃遣。役兵归冬裘于官。巡河吏行堤毋敢懈。塘堤应缮修。若岁料始充役。覆较军器功程。补植河塘榆柳。皆以是月毕。诸路输条枚藳秸备河。毋敢不集。是月也。凡部使者。课绩互上于省曹。监司考守令治状。省曹校监司功过。场务应立新额。若季视塘堤完固。咸以其实闻于上。行秋令。则大水。寒气总至。行冬令。则阳气不胜。麦乃不熟。行夏令。则大旱。暖气早来。虫螟为害。于戏。阳中于春。平秩东作。告尔多方。克勤乃事。 




      ●宋大诏令集卷第一百二十九 

      　　典礼十四 

      　　明堂六 

      　　宣和三年三月月令 

      　　宣和元年三月朔。皇帝御明堂青阳右个。以是月天运政治布告于天下曰。季春之月。朔日丁未。斗建辰。日在娄。昬星中。晓斗中。辛亥、谷雨。得是月之中气。律中姑洗。萍始生。丙辰、鸣鸠拂其羽。辛酉、戴胜降于桑。丙寅、立夏。斗建巳。日在卯。昬翼中。晓牛中。得四月之节。律中仲吕。蝼蝈鸣。辛未、蚯蚓出。是月也。盛德在木。其性暄。其德敷和。其化生荣。其政舒启。其令风。天气正方。地气定发。人气在脾。是月也。客气太阳寒水。下临少阴之位。当寒不去。华雪水冰。肃气化。霜乃降。名草上焦。寒雨数至。阳复化。民病热于中。然左间少阴君火。入天柱艮方。火守长生。接行天令。其气为暄。为舒荣。其神五风八风。同会于艮。为暴风数举。风火合德。宜严火禁。是月也。丁未子中东运交太。商上生寒水。温寒间应。为旦清昼温。君火胜金。肃气微。乃生湿化。凡味。火位之主。其写以甘。其补以咸。以苦坚之。以辛润之。凡乐之声。姑洗为宫。蕤宾为商。夷则为角。应钟为征。大吕为羽。立夏之后。仲吕为宫。林钟为商。南吕为角。黄钟为征。太簇为羽。调宜尚宫。以致其平。是月也。朔告于庙。以吉日享先蚕。命奉常视五方斋宫坛壝。荐新于寝庙。蔬以笋蒲。鱼以鲔。果以含桃。立夏祀赤帝。祀中太一。祀荧惑。祀南方岳镇海渎。祀罡鼎。祀灶。壬申、祀雨师。上巳锡群臣宴于苑囿。择日大宴于集英。命有司阅舟师。立夏停决重囚。是月也。官上舍士之与上等者。弊讼毋妨农功。陆田起赋。若圭租给前后官。以是月为限。选官夏籴。预颁戍卒冬服。出马于牧。军马始择地系荫。凡户口增减。吏皂丐试刑法。州验实报漕司。覆上供之籍。胥史以功过应升降。若鼓铸登耗。官舍僦直之增亏。皆闻于本漕。太府以场务岁课来上。试验弓弩。旬教骑兵。若场务。眡秋税免较者。尽是月止。老疾贫乏丐乞之给食者亦如之。御史以察案书吏赏罚。上之都省。宪司以禁旅阙额请给食帐。上之密院。凡治河卒逃亡。漕司具数报所属。卫尉会军器增损。令部类合同勾籍。大阅士卒。选补其缺。畿县修马庌。大河并工役。给蚕者盐。积河薪。完陂堰。皆以是月毕。行冬令。则寒气时发。草木皆肃。行夏令。则民多疾疫。时雨不降。行秋令。则天多沉阴。淫雨早降。于戏。无轻民事。维暮之春。钦尔在公。夙夜匪懈。明听予一人诰。 


      　　四月月令 

      　　宣和元年四月朔。皇帝御明堂左个。以是月天运政治布告于天下曰。孟夏之月。朔日丙子。斗建巳。日在昴。昬翼中。晓女中。王瓜生。辛巳、小满。得是月之中气。苦菜秀。昬轸中。晓女中。丁亥、靡草死。壬辰、小暑至。丁酉、芒种。得五月之节。螳螂生。昬角中。晓虚中。壬寅、鵙始鸣。其帝炎帝。其神祝融。其色赤。其音征。其数七。盛德在火。上为荧惑。其德为显。其用为燥。其化为茂。其政为明。其令郁蒸。天地始交。万物华实。逆之则太阳不长。心气内洞。奉收者少。是月也。小满之前。二气生之。凡五日。季春之月。小满日水下五十一刻。交三之气。厥阴之客。居少阳之位。其气所至。为和平。为风生。终为肃。为生化。为毛化。为飘怒大凉。为挠动。为迎随。天政布。风乃时举。民病泣出。耳鸣掉眩。其运太商。燥气行。然左间君大。接行天政。君道施德。其气舒荣。其神八风。与厥阴同宫。飞鸟与接间合气。木虽退。飘怒时举。终无肃。无大凉。太商金运。承乘二火。燥气自折。土化不令。凡味。火位之主。其写以甘。其补以咸。厥阴之客。以辛补之。以酸写之。以甘缓之。凡乐之声。仲吕为宫。黄钟为征。林钟为商。太簇为羽。南吕为角。芒种之后。蕤宾为宫。大吕为征。夷则为商。夹钟为羽。无射为角。调宜宫羽。以适其平。是月也。朔告于庙。以辛丑雩祀上帝。配以太宗。卜吉荐享于庙。朝献于宫。荐新以彘。尝麦。是月也。天祺节。宰臣率百辟朝谒神霄宫。诸郡则长吏与其属造圣祖殿。有司弛刑三日。是月也。部使者举恤刑条制。郡守行讫以闻。宽恤手诏、若赦令、民应通知者。申命揭示。颁军民时药于五门。遣医分而治之。京畿入两学秋租。圭租水田之入前后官者。以是月为限。军马在厩。给蒭秣十之五。畿甸则增其二。命有司备酒材。大农遣舟致麴麦。夏田应诉灾。水田应起赋。郡贰季视塘堤。保伍应发造都帐。皆无过是月。申伐木之禁。始造秋税籍。治并河山路以引漕舟。举扑掘螟蝗之令。会朝廷封桩物数。上之都省。具奸细羁隶姓名。若禁军缺额请给。上之密院。军器支收。上之兵部。沿流所受上供物。附并毕发。行秋令。则苦雨数来。五谷不滋。行冬令。则草木早枯。行春令。则蝗为灾。暴风来格。秀草木不实。于戏。四月维夏。万物洁齐。奉若天道。诞告多方。尔有众用丕式见德。 


      　　五月月令 

      　　宣和元年五月朔。皇帝御明堂。以是月天运政治布告于天下曰。仲夏之月。朔日丙午。斗建午。日在井。昬角中。晓危中。丁未、反舌无声。壬子、夏至。得五月之中气。昬亢中。晓危中。鹿角解。丁巳、蜩始鸣。壬戌、半夏生。丁卯、小暑。得六月之节。昏氐中。晓室中。温风至。壬申、蟋蟀在壁。是月也。一阴气上。与阳始争。是谓盛阳之阴。天度至此。炎热盛行。逆之则伤心。秋为痎疟。奉收者少。是月也。司天风木。居相火之位。当天布政。其政舒启。风乃时举。民病泣出。耳鸣掉眩。然风虽在上。少阴接间。风热参布。辛酉、运交羽。水化不及。湿气乘之。君火治天。相火司地。二火生土。风化为雨。天时太一。上合镇星。临实沈之次。暴雨时至。起于戊分。凡味。火位之主。其写以甘。厥阴之客。以酸写之。以甘缓之。凡乐。蕤宾为宫。大吕为征。夷则为商。夹钟为羽。无射为角。小暑之后。林钟为宫。太簇为征。南吕为商。姑洗为羽。应钟为角。调宜尚宫羽。以致其平。是月也。朔告于庙。日至祭后土皇地祇于方泽。配以太祖。祭彤鼎。戊午。祭先牧。乃荐新寝庙。尝雏以黍。羞以瓜。宁贶节。宰臣率百辟朝谒上清储祥宫。停决囚。不上大辟之案者三日。是月也。籍田登麦。诸有罪日中不刑。毋令于市。申命有司。辟狴犴窗牗。以达其气。设浆饮。濯杻械。无敢不谨。命郎官御史循行中都。督遣系囚。奏牍已上者。都省约法断下。诸路则使者分诣所部。是月也。大理毕谳疑案。申命有司。固河梁。巡塘堤。尽完其圮坏。舍役功之半。毋课伐木于山林。诸军士卒惟早教。颁百官诸司时服。边臣将校应赐裘者。豫上其名数。遣戍卒之冬服。是月也。州县始督夏赋。给纳之官毋或离次。两学入余路租课。刍粮峙必以时。行冬令。则雹冻伤谷。行春令。则五谷晚熟。百螣时起。行秋令。则草木零落。果实早成。民殃于疫。于戏。惟先哲王。立政立事。稽于天时。克由绎之。以告尔方国。 


      　　六月月令 

      　　宣和元年六月朔。皇帝御明堂右个。以是月天运政治布告于天下曰。季夏之月。朔日丙子。斗建未。日在井。昬房中。晓壁中。丁丑、鹰乃学习。壬午、大暑。得六月之中气。昬心中。晓奎中。腐草化为萤。丁亥、土润溽暑。壬辰、大雨时行。戊戌、立秋。得七月之节。凉风至。癸卯、白露降。是月也。己卯土王。时为长夏。其帝黄帝。其神后土。在气为克。在藏为脾。其性静兼。其德为濡。其化为盈。其令云雨。天气盛。地气高。人气在头。逆之则太阳不长。秋为痎疟。奉收者少。是月也。壬午之前。司天主之。凡六日。如仲夏之月。大暑日交四之气。少阴居火。居太阴之位。中见少羽。土承水。水承火。其化为大暄寒。溽暑湿热相薄争于左之上。金燥受邪。民病黄瘅而为胕肿。然少阴之客。同天布政。少阳交司。地气奉天。为大炎热。为蒸郁。气交之中运水不及。湿土胜之。雨凉间应。其神天时。与八风会于地皛室。风从雨行。盛火胜金。宜赞收政。凡味。土位之主。其写以苦。少阴之客。以甘写之。凡乐。林钟为宫。太簇为征。南吕为商。姑洗为角。应钟为羽。立秋之后。夷则为宫。夹钟为征。无射为商。仲吕为羽。黄钟为角。调宜商羽。以致其平。是月也。朔告于庙。荐新。羞以菱芡。以己卯祀帝鼐。祀黄帝。祀中岳中镇。祀中霤。以立秋祀白帝。祀西太一。祀西方岳镇海渎。祀阜鼎。祀门厉。以甲辰祀灵星。是月也。天贶节。宰臣率百辟朝谒神霄宫。诸郡则长吏与其属造圣祖殿。有司弛刑三日。奉常按视五方斋宫坛壝。初伏颁冰。是月也。命州县葺囹圄。凡厥供用。毋或不备。大理谳案在未服前者。都省约法断下。役人暴露者。损其日功之半。诸工损十之二。按沿塘所植榆柳之实。毕修堤岸之罅漏。以考户口增损。较筦榷殿最。上之户部。宪司具已获未获之盗次季以闻。若亡逸多者奏劾。金部趣内帑金帛之入。州县镇寨会刍粮之数。储峙不足。则列于漕司。若畿内稿秸不足。则体量和市。国子监豫申岁赐以备养士。监司遣应选之吏至刑部。阅诸将与捕盗官之甲兵。较军器功程。与铸镪之数。升降其工匠。凡被受法令条目。衙校增减优重。官吏渡关津之有几禁者。财用借兑于有司。与夫所敛马皮牛角之数。场务之已未售。营房之已未具。皆闻于所隶。其坑冶课利名色。捕盗名级之籍。次月以申。行春令。则谷实鲜落。国多风欬。行秋令。则邱湿水淹。禾稼不熟。行冬令。则风寒不时。鹰隼蚤鸷。于戏。五运更治。六府孔修。兹率厥典。克施有政。尔有众其钦于时命。 


      　　七月月令 

      　　宣和元年七月朔。皇帝御明堂总章左个。以是月天运政治布告于天下曰。孟秋之月。朔日乙巳。斗建申。日在张。昬尾中。晓胃中。戊申、寒蝉鸣。癸丑、处暑。得是月之中气。律中夷则。鹰乃祭鸟。戊午、天地始肃。癸亥、禾乃登。戊辰、白露。得八月之节。日在翼。昬斗中。晓毕中。鸿鴈来。癸酉、乙鸟归。是月也。其帝少皞。其神蓐收。其色白。其音商。其数九。是月也。少阴之客。居太阴之位。其运少羽。其化所至为大暄寒。溽暑湿热。相薄争于左之上。民病黄瘅而为胕肿。处暑之前。地气上腾。凡九日。令如六月。处暑之后。天气下降。少阴接间。岁半之后。犹行其政。又少阳司地。火气为多。少羽之运。后交少角。水木不及。则土胜。湿土之位。与岁运同。土旺得时。火土相乘。湿势盛行。是月也。八风与司地右间。会于雨府。山泽浮云。风雨时至。甚则为暴。凡味。土位之主。其写以苦。少阴之客。以甘写之。凡乐。夷则为宫。夹钟为征。无射为商。仲吕为羽。黄钟为角。白露之后。南吕为宫。姑洗为征。应钟为商。蕤宾为羽。大吕为角。调宜尚宫。以致其平。是月也。朔告于庙。卜吉荐享。朝献于宫。荐新。尝粟与稷。羞以梨枣。是月也。先天节。宰臣暨百僚造天兴殿。州则长吏率其属朝谒圣祖。禁屠宰。毋决囚三日。中元节一日。是月也。监司牧守各举劝农御笔以督所部。敕令格式已颁而增改者。录目遍下。园苑进华实。上供物数。其始发月日、吏卒姓名闻于本部。沿流所受。附并悉发。朝廷封桩帐上之都省。禁军阙额请给。应仓库岁计物军器官马之数。各闻于所隶。诸路会山泽宝货上之省部。有司预计河备及徒役应调者。以待来岁之用。监司周督系囚。选官以司籴事。县司给纳毋或离次。凡徒役收半功。行冬令。则介虫败谷。行春令。则阳气复还。五谷无实。行夏令。则寒热不节。民多疟疾。于戏。七月流火。钦授人时。惟时懋哉。各致其事。 




      ●宋大诏令集卷第一百三十 

      　　典礼十五 

      　　明堂七 

      　　八月月令 

      　　宣和元年八月朔。皇帝御明堂总章。以是月天运政治布告于天下曰。仲秋之月。朔日乙亥。斗建酉。日在翼。昬斗中。晓毕中。戊寅、群鸟养羞。癸未、秋分。日在轸。昬斗中。晓参中。得仲秋之中气。雷乃收声。戊子、蛰虫坯户。癸巳、水始涸。戊戌、寒露。得九月之节。日在角。昬斗中。晓井中。鸿鹰来宾。是月也。盛德在金。其性为凉。其德清洁。其化紧敛。其令雾露。天气以急。地气以明。人气在肺。逆之则太阴不收。冬为飧泄。奉藏者少。是月也。八日。令如孟秋。四气主之。秋分交五之气。太阴湿土。居阳明之位。中见少角。燥湿更胜。沉阴乃布。寒气及体。风雨乃行。气运卑监。土气不及。少阴君火。接行天政。相火司地。临于皛室。土弱火多。收气宜亏。然火土金相生。顺临湿不争。其神五行。飞鸟于七宫。风雨清凉。燥热更生。凡味。金位之主。其补以酸。太阴之客。以甘补之。凡乐。南吕为宫。姑洗为征。应钟为商。蕤宾为羽。大吕为角。寒露之后。无射为宫。仲吕为征。黄钟为商。林钟为羽。太簇为角。调宜尚商。以致其平。是月也。朔告于庙。上丁释奠于先圣。上戊释奠于武成王。秋分夕月于西郊。祀皛鼎。祀寿星。丙戌、祀九宫贵神。祭马社。戊子、祭社稷。配以勾龙后稷。庚子、祀宝成宫。荐新于庙。尝麻与稻。命官荐献陵寝。案视禁地。遣祠祝祀古帝王暨功臣。是月也。元成节。群臣朝谒神霄宫。禁屠宰。弛刑三日。择日大宴。土贡会于邸。颁内外官暨吏卒冬衣。若塘泺役兵。所隶亲给。监司考守令治最以闻。案在法寺。无或留谳。朝廷封桩。禁旅阙额请给帐。上之都省、密院。畿漕会刍稿及起发钱数闻于户部。参选面应试。若有战功而愿校武技者各赴于本部。诸夏赋毕输。常平散于民者以时敛纳。诸军始早晚教。军马系荫官地。郡贰月视塘堤水田。诉灾。皆以是月为限。行春令。则秋雨不降。草木生荣。行夏令。则蛰虫不藏。五谷复生。行冬令。则风灾数起。收雷先行。于戏。正得秋而宝成。率由旧章。奉若天道。百官承式。万邦作孚。 


      　　九月月令 

      　　宣和元年九月朔。皇帝御明堂总章右个。以是月天运政治布告于天下曰。季秋之月。朔日甲辰。斗建戌。日在角。昬斗中。晓井中。雀入大水化为蛤。己酉、菊有黄华。甲寅、霜降。日在亢。昬牛中。晓鬼中。得季秋之中气。豺乃祭兽。己未、草木黄落。甲子、蛰虫咸俯。己巳、立冬。得十月之节。日在氐。昬女中。晓星中。水始冰。是月也。在气为成。其德为清。其化为敛。其令雾露。其在人也。收敛神气。无外其志。逆之则太阴不收。肺气焦满。是月也。五气之分。太阴湿土。下临燥金之位。运次少角。木为不及。金土自胜。君火接间。天政尚布。岁土上合太阴。阳明复当兑正。燥湿盛行。收令自正。沉阴乃布。寒气及体。然太一与八风合于阳宫。其为应也。温清间作。风雨时行。凡味。适平。凡乐。无射为宫。仲吕为征。黄钟为商。林钟为羽。太簇为角。立冬之后。应钟为宫。蕤宾为征。大吕为商。夷则为羽。夹钟为角。调宜尚宫。以致其平。是月也。朔告于庙。荐新。尝菽。羞以兔栗。卜吉亲祠上帝于明堂。配以神考。以立冬祀中太一。祀北方岳镇海渎。祀魁鼎。祀行。命奉常视五方斋宫坛壝。是月也。九日宴群臣于园苑。太史备新历以待颁赐。户部总诸路常平金谷旁通图册来上。仓部较三河斛斗。及见峙刍粮之数以闻。宗正报大宗正纂修属籍。畿漕调缗钱。益储薪刍。以供河防。郡贰季视塘堤。畿甸始督秋赋。工师视弓弩之成。弛张之。验其良否。骑兵旬出教习。毋践禾稼。马在枥减给刍豆者。尽是月止。畿县豫给和市稿秸之直。纲运宽暴粮期日。命有司缮桥梁。圭租入前后官者。以是月为限。夏籴毕。秋籴始纳。场务免较者。眡税为差。授田起赋者。来夏乃敛。行夏令。则人多鼽嚏。行冬令。则土地隆坼。行春令。则人多解惰。于戏。兹率厥常。各迪有功。敛乃攸司。无时豫怠。 


      　　十月月令 

      　　宣和元年十月朔。皇帝御明堂平朔左个。以是月天运政治布告于天下曰。孟冬之月。朔日甲戌。斗建亥。日在氐。昬虚中。晓张中。地始冻。己卯、雉入大水化为蜃。甲申、小雪。得十月之中气。律中应钟。虹藏不见。日在心。昬危中。晓张中。己丑、天气上腾。地气下降。甲午、闭塞而成冬。己亥、大雪。得十一月之节。日在尾。昬危中。晓翼中。鹖鸟不鸣。律中黄钟。盛德在水。其帝颛顼。其神元冥。其德凄怆。其政凝肃。其令寒。其色黑。其音羽。其数一。其在人也。宜顺养藏之道。逆之则伤肾。春为痿厥。奉生者少。是月也。小雪之前。五之气主之。凡十日。小雪之后。始交终之气。少阳相火。居太阳寒水之位。畏火司令。阳乃大化。蛰虫出见。地气大发。草乃生。人乃舒。其病温厉。其气所至。为蕃鲜。为飘风燔燎。为霜凝。为光显。为彤云。为曛。其运太征。然少阴接间。统行一岁。在泉相火。不司其令。炎热乃平。岁土不及。寒水自胜。虽为冬温。寒气间作。其神太一。与飞鸟帝符合其后。昼温夜寒。埃昬风雨。凡味。水位之主。其补以苦。少阳之客。以甘写之。凡乐。应钟为宫。蕤宾为征。大吕为商。夷则为羽。夹钟为角。大雪之后。黄钟为宫。林钟为征。太簇为商。南吕为羽。姑洗为角。调宜尚羽。以致其平。是月也。朔告于庙。皇帝始裘。颁裘服于内外。受来岁之历。颁于天下。乙亥、祀司中、司命、司民、司禄。壬午、祭神州地祇。卜吉荐享于庙。荐新。羞以鴈。是月也。天符节。朝谒神霄宫。天宁节。弛刑。停奏大辟凡三日。天符节亦如之。禁屠宰。日有差。天宁节。设禁囚食。罪轻听免。稍轻听赎。下元节。有罪无决。趣法寺毕断狱。案部使者举恤刑之典。御笔宽恤。若赦令应通知者。申命揭示。察老疾贫丐非游惰者籍其名数。以待施惠。是月也。朝廷封桩帐。申于都省。禁旅阙额请给帐。申于宪司。都水具河防应役厢兵、若官骑之数。各闻于本部。上供金帛。毕入于内府。缘流所受。附并悉发。颁戍卒春服。拣补禁旅之阙者。壮城兴役。尽是月止。厢兵役于外者。归之大河。长吏督察其属。预巡视所至之月日。凡以条枚秸藁之直备河事者毕输。岁计修河。具所属预会其数报都水。应役兵功料分三等注之籍。若屯田塘泺堤道。计工修治报所属。缮桥梁道路。是月毕功。畿邑沟河。令佐周视。计其所当开治与否者。申漕司以闻。县申预买物帛。是月也。农务毕。民讼皆受之。民之版籍应升降必以实。三路练民兵。毋或失时。工师校弓弩。以是月为则。给借役兵裘。增场售炭于细民。县举行捕蝗之令。开封申酒禁。行春令。则冻闭不密。行夏令。则国多暴风。蛰虫复生。行秋令。则雪霜不时。于戏。三时就绪。兹月惟良。钦尔有官。往敷乃训。 

      　　十一月月令 

      　　宣和元年十一月朔。皇帝御明堂平朔。以是月天运政治布告于天下曰。仲冬之月。斗建子。朔日癸卯。日在尾。昬室中。晓轸中。甲辰、虎始交。己酉、荔挺出。乙卯、冬至。得十一月之中气。律中黄钟。日在斗。昬壁中。晓角中。蚯蚓结。庚申、麋角解。乙丑、水泉动。庚午、小寒。得十二月之节。律中大吕。日在斗。昬奎中。晓亢中。鴈北乡。盛德在水。水复地气合。人气在肾。是月也。其位太阳。其气少阳。其运太征。其神太一。五风飞鸟。其德、其性、其政、其令、其为常也。为凛。为凄沧。为凝肃。为寒。其变则时为大暄霜凝。疾风阴雨。蛰虫出见。流水不冰。藏令不正。草乃荣。其于人也。为温厉。为嚏呕。当顺养藏之道。逆之则伤肾。凡味。水位之主。其补以苦。少阳之客。以甘写之。凡乐。黄钟为宫。林钟为征。太簇为商。南吕为羽。姑洗为角。小寒之后。大吕为宫。夷则为征。夹钟为商。无射为羽。仲吕为角。调宜尚羽。以致其平。是月也。朔祭于庙。天□节。朝谒受福迎真宫。冬至祀天于圆坛。群臣称庆。献告□祭。典礼备举。祀宝鼎。祀九宫贵神。州长吏率其属朝谒圣祖殿。学校行奠谒之礼。戊辰、荐新于寝庙。羞以麕。祭马步。是月也。应停决。止奏案。禁屠宰。禀令毋违。囹圄给假寒具。毋令罪人于市。都则命官循行督遣。毋或留狱。举浚渠之令。老疾贫丐抚养无常数。应给食。以是月止。部送军兵。量情留役而食之。以三等籍。河防军工暴露徒役之工。则舍其半。雨雪则止之。山林艰于采造。听免程课。屯田务官听以代去。给纳之官毋或离次。封桩季帐状之朝廷。畿甸课入。输之两学。行夏令。则旱气雾冥。雷乃发声。行秋令。则天时雨汁。瓜瓠不成。行春令。则虫蝗为败。水泉咸竭。人多疥疠。于戏。阳来则长。彝伦攸叙。奉若天道。监于成宪。播告中外。无替朕命。 


      　　十二月月令 

      　　宣和元年十二月朔。皇帝御明堂平朔右个。以是月天运政治布告于天下曰。季冬之月。朔日癸酉。斗建丑。日在斗。昬奎中。晓亢中。律中大吕。乙亥、鹊始巢。庚辰、雉始雊。乙酉、大寒。鸡始乳。得是月之中气。日在女。昬娄中。晓氐中。庚辰、鸷鸟厉疾。乙未、水泽腹坚。庚子、立春。东风解冻。得正月之节。日在虚。昬昴中。晓心中。是月也。盛德在水。水冰地坼。人气在肾。凡十二日。令如仲冬。乙酉大寒。交庚子岁初气。少阴司天。位于巽风。天辅统岁之运。同于正商。其位厥阴。其气太阳。其运太商。其神。八风五风。其候。寒乃始。蛰复藏。水乃冰。霜复降。甚则阴风昏曀。暄寒间应。其在人也。关节禁固。腰脽痛。当去寒就温。以顺养藏之道。凡味。木位之主。其补以辛。太阳之客。以甘写之。凡乐。大吕为宫。夷则为征。夹钟为商。无射为羽。仲吕为角。立春之后。太簇为宫。南吕为征。姑洗为商。应钟为羽。蕤宾为角。调宜尚角。以复其令。是月也。朔告于庙。以戌腊大享。卜吉荐新。羞以鱼。乙酉、祭社稷。配以勾龙后稷。大蜡。以祀四方。祭司寒。纳冰于凌阴。立春、祀青帝。祀东方岳镇海渎。祀牡鼎。祀司命。户。辛丑、祀风师。奉常周察坛壝。是月也。凡学。校诸生行艺而书之。士贡中都。医试艺而遣者。至毋后期。命有司上祥瑞。登民数。稽民兵。会金谷。断系囚。程工艺。较器数。居养安济漏泽。若重辟奏贷。皆以数闻。颁印内外。以待输纳。检举夏药。以待施惠。凡劝农勤惰。植桑多寡。治状优劣。官属功过。塘泺增减。收种名数。诸河漕运。诸郡理欠。省部监司郡守较其实而上之。会漕计帐。河渠工费。寇盗纵获。募役支酬。勘覆文计。戍卒春服。皆及期举行之。较逋逃之卒。以待赏罚。监司案治。分遍所部。入上供谷。毋或未备。给纳之官毋或离次。除日傩除。祭于南门之外。行秋令。则白露早降。介虫为妖。行春令。则胎夭多伤。人多固疾。行夏令。则水潦为害。时雪不降。冰冻消释。于戏。协用五纪。平在朔易。终则有始。彝伦攸叙。播告中外。承休无斁。 


      　　宣和二年正月月令 

      　　宣和二年正月朔。皇帝御明堂青阳左个。以是月天运政治布告于天下曰。孟春之月。朔日壬寅。斗建寅。日在危。昬昴中。晓心中。乙巳、蛰虫始振。庚戌、鱼上冰。乙卯、雨水。日在危。昬毕中。晓尾中。得是月之中气。律中太簇。獭祭鱼。庚申、鸿鴈来。丙寅、草木萌动。辛未、惊蛰。斗建卯。日在室。昏井中。晓尾中。得二月之节。律中夹钟。桃始华。是月也。天气始方。地气始发。人气在肝。盛德在木。其帝太皞。其神勾芒。其色苍。其音角。其德敷和。其化生荣。其政舒启。其令宣发。是月也。太阳寒水临风木之位。其运太商。少阴迁正位于天辅风木之室。其候寒雰切冽。阳气乃郁中为温。其神帝符太尊。三风会于离宫。其应风。春阴雨。其在人也。关节禁固。宜顺养生之道。凡味。木位之主。其补以辛。太阳之客。以咸写之。凡乐。太簇为宫。南吕为征。姑洗为商。应钟为羽。蕤宾为角。惊蛰之后。夹钟为宫。无射为征。仲吕为商。黄钟为羽。林钟为角。调宜尚角。以顺其令。是月也。朔告于庙。乃颁岁运命有司。辛亥、祈谷于上帝。配以太宗、祀感生帝。配以僖祖。卜日荐享于庙。朝献于宫。荐新。以韭、以葑、以卵。癸亥、祀先农。元日释菜用乐以礼先圣。凡学。登行艺之实。州具报于所隶。贡院试三舍生。吏部参选试法者咸附。宗正上宗藩庆系录。仓部上诸河漕运。户部核户口登耗。类进士贡。籍其名数。八路夏籴。以其数预颁之。若秋税。畿埽刍藳。至是毕输。屯田。较官课之增亏。兵部总归明除附。虞部入山泽宝货之数。命都水备四路河索。毋或乏事。督完固之报。官毋或受代。浚治都城沟洫。补植堤塘榆柳。应修筑者听并役。命开封谨酒禁。司门几察关津。城门出入启闭。望夜燎灯。非外门者听勿阖。太仆修马庌。刑部遣郎吏督系囚。元日、上元节。勿断大辟。天庆节。壬戌、禁屠宰决狱。毋令囚于市。配卒逃兵。听所在留役以饭之。凡役减工。以纾民力。沿汴售炭以施惠。申伐木之禁。揭捕蝗之法。举埋胔之令。敕令格式已降而改易者。录目遍下。宽恤手诏。若德音、必示毋隐。监司牧守举劝农之令。帅臣按诸将骑卒。计强弱肥瘠为殿最。部使者以巡按月日上之都省。封桩季帐亦如之。考郡守催科之等。拣补军旅。必遍所部。凡军营空舍。场务岁息。州断大辟之数。各闻于所隶。宪司具盗贼已获未获之日以闻。常平官岁会金谷籴粜总数。若农田水利。已修未修。上之户部。起上供之守冻者。沿流所受附并。至是悉发。州峙刍粮。必度岁用。阙则列于漕司。以所直收附出纳。始造夏税帐。豫给市帛之直。工师造弓弩。以是月为则。行夏令。则雨水不时。草木早落。行秋令。则其民大疫。猋风暴雨总至。藜莠蓬蒿并兴。行冬令。则水潦为败。雪霜大至。首种不入。于戏。面稽天若。率由旧章。钦授民时。布德施惠。其克丕承无斁。 



宋大诏令集_6(131-150卷)   
  

    
     ●宋大诏令集卷第一百三十一 

      　　典礼十六 

      　　明堂八 

      　　宣和二年气运 

      　　宣和二年正月朔。皇帝御明堂青阳左个。以是岁气运颁布于天下。皇帝若曰。天地定位。寒暑相临。五运回薄。各有所先。德化政令。不同其候。升降出入。无器不有。朕御六气之辩。合六气之精。以佐五谷。以育群生。惟尔万邦。钦于时宪。宣和二年。岁在庚子。其运大商。素天之气。经于昴毕。少阴司天。左太阴。右厥阴。阳明司地。左太阳。右少阳。燥热相临。金火合德。上应荧惑、太白。热化七。清化九。燥化九。主时之运。太商、少羽、少角、太征、少宫。统岁之运纪曰坚成。天气洁。地气明。阳气随。阴治化。燥行其政。物以司成。其化成。其气削。其政肃。其令锐切。其德雾露萧飋。其变肃杀凋零。其谷稻黍。其畜鸡马。其果桃杏。其虫介羽。少阴之政。寒交暑。热加燥。云驰雨府。湿化乃行。时雨乃降。水火寒热。持于气交。热生于上。清生于下。热寒相犯争于中。民多欬喘。血泄。鼽嚏。目赤眦疡。寒厥入胃。心痛。腰痛腹大。嗌干肿上。初之气。自斗建丑正至卯之中。风木之位。太阳居之。其化寒风。二之气。自斗建卯正至巳之中。大火之位。厥阴居之。其化风湿。三之气。自斗建巳正至未之中。相火之位。少阴居之。其化大暑。四之气。自斗建未正至酉之中。湿土之位。太阴居之。其化大雨。五之气。自斗建酉正至亥之中。燥金之位。少阳居之。其化温清。六之气。自斗建亥正至丑之中。寒水之位。阳明居之。其化湿寒。药食之宜。上咸寒。中辛温。下酸温。食岁谷以全真气。食间谷以辟虚邪。资其岁胜。折其郁气。先取化源。是为至治。 


      　　二月月令 

      　　宣和二年二月朔。皇帝御明堂青阳。以是月天运政治布告于天下曰。仲春之月。斗建卯。朔日壬申。日在室。昬井中。晓尾中。丙子、仓庚鸣。辛巳、鹰化为鸠。丙戌、春分。得二月之中气。律中夹钟。日在奎。昏井中。晓箕中。乙鸟至。辛卯、雷乃发声。丙申、始电。是月也。天气始方。地气始发。人气在肝。盛德在木。凡十有五日。同孟春之令。是月也。其位少阴。其气厥阴。气交之中。其神太尊飞鸟。其政、其令、为大暄。为舒荣。为形见。其为变也。则为风暴飘拉。为小雨。为青肃。春气以正。万物庑荣。民乃和。其病淋。目瞑目赤。气郁于上而热。甚则温厉。宜顺养生之道。凡味。火位之主。其写以甘。厥阴之客。以辛补之。后十有三日、运交少羽。凡乐。夹钟为宫、无射为征、仲吕为商、黄钟为羽、林钟为角、调宜尚角。以致其平。是月也。朔告于庙。上丁以乐奠于先圣。上戊祀武成王亦如之。命官享献陵寝。巡行禁地。朝拜陵坟。朝日、高禖、苍鼎、司寒。则秩祀事以春分之日。开冰荐寝庙。九宫贵神、五龙、马祖、古君臣。则秩祀事以元日。社稷、则秩祀事以社日。是月也。有真元朝谒之日。有停决重囚之日。有屠宰之禁。有采捕之禁。有烧田野之禁。咸禀令毋或违。以学校之法。考选舍生而升之。以考续之法。举察群吏而上之。发金谷以济民乏。颁时药以疗民疾。毋受治讼而违农时。是月也。上季帐。稽民数。籍民兵。发军装。给春服。还冬裘。按河防。浚沟洫。断狱讼。若场务新额。理欠科罚。屯田季状。河堤藳秸。与夫较器之工。类宣借之数。遣留役之卒。报还营之故。宽暴粮之期。有司各举乃事、毋或失时。壮城之役。塘泺之役。以是月兴。堤埽栽植。缘塘补种。以是月止。行秋令。则大水寒气总至。行冬令。则阳气不胜。麦乃不熟。行夏令。则大旱。暖气早来。虫螟为害。于戏。寅亮天时。钦若成宪。□心朕德。敷告四方。令出惟行。其钦承无怠。 


      　　三月月令 

      　　宣和二年三月朔。皇帝御明堂青阳右个。以是月天运政治布告于天下曰。季春之月。斗建辰。朔日辛丑。清明。日在奎。昬柳中。晓斗中。得是月之初气。律中姑洗。桐始华。丙午、田鼠化为鴽。辛亥、虹始见。丙辰、谷雨。日在胃。昬张中。晓斗中。得是月之中气。萍始生。辛酉、鸣鸠拂其羽。丙寅、戴胜降于桑。是月也。其位少阴。其气厥阴。其运少羽。气交之中。其神太一天皇。天时其德、其化、其政、其令、为大暄。为生。为荣。其变则为风飘怒。为昼昬暝。日有晕。风乃遍。春气以正。万物应荣。清气时至。其为病也。为目赤。为衄目□蔑。为疡弥。气郁于上而热。其气温厉。凡味。以苦发之。以酸收之。凡乐。姑洗为宫。应钟为征。蕤宾为商。大吕为羽。夷则为角。调宜尚征。以折其郁。以抑其胜。以适其平。是月也。朔告于庙。荐新。丁巳、享先蚕。太常按视斋宫坛壝。清明、出新火赐迩臣。上巳、赐群臣宴于园苑。蠲日宴集英。壬戌、停奏决。禁屠宰。是月也。官太学辟雍医学士行艺居上等者。州县弊甿讼。毋妨农功。阅舟师。出牧马。选籴官。上都城场务岁课。较其亏赢。前计河防之具。预出戍卒冬服。凡户口增减。吏皂试刑法者。州上之漕司。覆上供实数。类官舍僦直。核鼓铸登耗。稽胥吏功过。阅军器增损。各上本曹。陆田起秋赋。以是月为限。缮马庌。散蚕盐。缮河堤。以是月毕。旬阅营骑。挽试弓弩。灾伤场务。眡秋税免较。贫乏丐者、籍姓名给食。皆尽是月止。六月输河防。诸州发上贡。畿漕司补折之数。诸路类申官马。皆毋逾是月。御史以察吏赏罚上都省。宪司籍禁军阙额上密院。州兵大阅。徙河堤积薪。金部勾稽合同。五路具逃亡河卒。较营田课。完治陂堰。以是季毕。行冬令。则寒气时发。草木皆肃。行夏令。则民多疫。时雨不降。行秋令。则天多沉阴。淫雨早降。于戏。稽天垂宪。咸可底行。诞布多方。率循无怠。 


      　　四月月令 

      　　宣和二年四月朔。皇帝御明堂左个。以是月天运政治布告于天下曰。孟夏之月。朔日辛未。斗建巳。日在昴。昏翼中。晓牛中。立夏。得是月之节。蝼蝈鸣。丁丑、蚯蚓出。壬午、王瓜生。丁亥、小满。得是月之中气。日在毕。昏轸中。晓女中。苦菜秀。壬辰、靡草死。丁酉、小暑至。是月也。天气正方。地气定发。盛德在火。其帝炎帝。其神祝融。其味苦。其音征。其数七。凡十有七日。同季春之令。是月也。其位少阳。其气少阴。其运少羽。其神太一五风。其政、其令为大暄。为曛。为长荣。其变时为大凉。为飘风。为疾雨。病气厥心痛。寒热更作。宜顺养长之道。凡味。宜甘。凡乐。仲吕为宫。黄钟为征。林钟为商。太簇为羽。南吕为角。调宜尚宫。以致其和。是月也。朔告于庙。命有司以立夏祀赤帝。祀中太一。祀荧惑。祀南方岳镇海渎。祀罡鼎。祀灶。以壬申祀雨师。以辛卯雩祀上帝。配以太宗。卜吉荐享于庙。朝献于宫。荐新以彘。尝麦。是月也。天祺节。宰臣率百官朝谒于宫。州长吏与其属诣圣祖殿。有罪毋决三日。立夏停决重囚。有司举恤刑之典。行讫闻于上。颁夏药。遣医分治民疾。秋税始造籍。夏田应诉灾。水田应起赋。京畿入两学秋租。圭租水田入前后官者。皆毋过是月。听择官地系荫军马。给刍秣之在厩者。开封谨酒禁。所属报大农。舟致麴麦。以备酒材。沿流所受上供物。附并毕发。是月也。手诏宽恤。若赦令、应民间通知者。检举以行。禁止伐木。揭捕蝗之令。鼓贩条约。先期谕民。使之无犯。季视屯田塘堤。具完毁状。若水增减数。皆报本司。大河山道。县切按视。以待检修。会朝廷封桩物数。若官骑、及禁军阙额请给。保伍应造都帐。军器支附。城池料用。奸细羁隶姓名。各闻于所隶。行秋令。则苦雨数来。五谷不滋。行冬令。则草木早枯。行秋令。则蝗虫为灾。暴风来格。秀草不实。于戏。钦若昊天。施于有政。令出惟行。万邦惟无斁。 


      　　五月月令 

      　　宣和二年五月朔。皇帝御明堂。以是月天运政治布告于天下曰。仲夏之月。斗建午。朔日庚子。日在参。昬轸中。晓虚中。壬寅、芒种。得五月之节。日在参。昬角中。晓虚中。螳螂生。丁未、鵙始鸣。壬子、反舌无声。丁巳、夏至。得是月之中气。日在井。昬亢中。晓危中。鹿角解。壬戌、雕始鸣。丁卯、半夏生。是月也。天气盛。地气高。盛德在火。天地气交。万物华实。其位少阳。其气少阴。其运少羽。辛亥运交少角。其神五行三风。是月也。天政布。大火行。令行之常。为暑。为灾亢。为蕃茂。为蒸郁。气交之变。为清凉。为阴昬。为风雨。民病寒热更作。咳喘目赤。其在人也。宜顺养长之道。凡味。宜甘。凡乐。蕤宾为宫。大吕为征。夷则为商。夹钟为羽。无射为角。调宜尚征。以致其平。是月也。朔告于庙。日至躬祭地于方泽。配以太祖。遣官祭大社、大稷。祭彤鼎。先一日祭都门。戊辰、祭先牧。荐新寝庙。尝雏以黍。羞以瓜。籍田登麦。宁贶节。宰臣率百官朝谒上清储祥宫。州长吏率其属朝谒圣祖殿。毋决刑。毋上大辟案。凡三日。壬戌亦如之。毋施刑。日中毋令有罪于市。杻械五日一濯。中都系囚。命郎官御史循行督遣。奏牍已上都省。约法断下。诸路者分诣所部。大理疑案毕谳。始夏籴。始督夏赋。两学入余路地租。县官给纳毋或离次。固河梁塘堤。郡贰月视其完毁。报所属。其在春季者。审实来上。收役功之半。毋课伐木。给百司时服。厢军将校边臣应赐裘者。先期检举。左藏豫备特支。诸军唯早教。遣戍卒冬服。军匠功程。是月毕较。行冬令。则雹冻伤谷。行春令。则五谷晚熟。百螣时起。行秋令。则草木零落。果实早成。民殃于疫。于戏。钦若成烈。稽谋自天。诞告万方。兹率厥典。听予一人之作猷。 


      　　六月月令 

      　　宣和二年六月朔。皇帝御明堂右个。以是月天运政治布告于天下曰。季夏之月。斗建未。朔日庚午。日在井。昬氐中。晓室中。壬申、小暑。得六月之节。日在井。昬氐中。晓室中。温风至。丁丑、蟋蟀居壁。癸未、鹰乃学习。戊子、大暑。得是月之中气。日在柳。昬心中。晓奎中。腐草化为萤。癸巳、土润溽暑。戊戌、大雨时行。是月也。天气盛。地气高。其气少阴。其位少阳。其运少角。其神帝符。天时五风。凡十九日。令同仲夏。戊子、交四之气。太阴客居湿土之分。为暑。为湿。疾风阴雨。寒热互至。甚则雷霆骤注。其病寒热。嗌干。黄瘅。鼽衄。其在人也。宜顺养长之道。凡味。宜苦。凡乐。林钟为宫。太簇为征。南吕为商。姑洗为羽。应钟为角。调宜尚征。以致其平。是月也。朔告于庙。荐新以菱芡。乙酉、祀帝鼎。祀黄帝。祀中岳中镇。祀中霤。奉常按视五方斋宫坛壝。伏日颁冰。天贶节。宰臣率百官朝谒景灵宫、天兴殿。州长吏率其属造圣祖殿。有司弛刑三日。罪杖以降。情轻听罚又轻者释之。凡狱。五日一涤枷械。都省催结大理开封已上之谳。郡县差官检集囹圄供葺之费。日中无得行刑。免刑之人当令于市者。诸役之功。损十之二。暴露者收功半。戎器之匠有度程。泉监之工有升降。财用兑移有籍。关河厉禁有守。率加考察焉。屯田按缘塘之榆柳。护堤防之壅罅。度支预造国信礼物。预计河役特支。工部揭鼓贩之禁。饬楼橹之制。内藏库趣输金帛。国子监前申岁赐。畿内计积刍秣。凡户口之增减。吏课之优劣。粮草储营之备。马牛皮角之数。则漕司举之。凡将校之籍。甲兵之簿。营房之已未具。盗贼之已未获者。则宪司举之。凡衙校优重。坑冶名色。与坊场之已未给者。则常平司举之。其吏之试选而应发者。赦降条制之均被者。诸司各以其时而致其事。行春令。则谷实鲜落。国多风欬。行秋令。则邱湿水潦。禾稼不熟。行冬令。则风寒不时。鹰隼蚤鸷。于戏。上稽天道。俯授人时。辅相裁成。克底时若。惟尔有众。其祗若朕命。 


      　　七月月令 

      　　宣和二年七月朔。皇帝御明堂总章左个。以是月天运政治布告于天下曰。孟秋之月。朔日己亥。斗建申。日在星。昏尾中。晓娄中。癸卯、立秋。得是月之节。凉风至。戊申、白露降。癸丑、寒蝉鸣。戊午、处暑。得是月之中气。日在张。昬箕中。晓胃中。鹰乃祭鸟。癸亥、天地始肃。戊辰、禾乃登。是月也。盛德在金。其帝少皞。其神蓐收。其色白。其音商。其数九。是月也。四气之分。太阴居湿土之位。其运少商。甲子交太征。其神太尊三风五风。其候为溽暑。为风阴。寒暑不时。甚则霖霪骤注。其病寒热。嗌干。黄瘅。鼽衄。其在人也。宜顺养收之道。凡味。宜苦。凡乐。夷则为宫。夹钟为征。无射为商。仲吕为羽。黄钟为角。调宜尚商。以顺时令。以致其平。是月也。朔告于庙。立秋祀白帝。祀西太一。祀西方岳镇海渎。祀阜鼎。祀门厉。以甲辰祀灵星。卜吉荐享于庙。朝献于宫。荐新尝粟与稷。羞以梨枣。是月也。先天节。宰臣率百官诣景灵宫、天兴殿。州长吏与其属朝谒圣帝。禁屠宰。停奏案。毋断刑三日。壬戌日亦如之。中元节一日。奏案已上者。都省约法断下。法寺趣断狱。监司决系囚。日中毋行刑。毋令有罪人于市。监司牧守以劝农御笔举而行之。揭示宽恤诏令。已颁制书。则录增改之目而下之。园苑进华实。畿漕察秋稼。开封申酒禁。士卒唯早阅。暴露收半功。给纳毋离次。选官以司籴事。秋田听诉灾。阙额季帐闻于所隶。私钱鼓铸。示以条禁。祠部则有屯田之令。河防则有都水之令。藏赐则有国子监度支之令。上供封椿。则有仓库之令。若山泽宝货。修完功程。狱具杻械。军器什物。各举乃事。无或失时。选籍侨寓。岁计约支。厩牧官马。各以名数上之省部。行冬令。则阳气大胜。介虫败谷。行春令。则阳气复还。五谷无实。行夏令。则寒热不节。民多疟疾。于戏。仰观俯察。以知天时。以授民事。绍述成宪。敷锡万方。其钦无斁。 




      ●宋大诏令集卷第一百三十二 

      　　典礼十七 

      　　明堂九 

      　　八月月令 

      　　宣和二年八月朔。皇帝御明堂总章。以是月天运政治布告于天下曰。仲秋之月。朔日己巳。斗建酉。日在翼。昬箕中。晓毕中。癸酉、白露。得是月之节。日在翼。昬斗中。晓毕中。鸿鴈来。戊寅、乙鸟归。癸未、群鸟养羞。戊子、秋分。得是月之中气。日在轸。昬斗中。晓参中。雷乃收声。甲午、蛰虫坯户。是月也。太阴居湿土之位。凡二十日。令同七月。秋分交五气。其气少阳。其位燥金。其运太征。气交之中。其神天皇大尊。其候畏火临。暑复至。其病温。其在人也。宜顺养收之道。凡乐。南吕为宫。姑洗为征。应钟为商。蕤宾为羽。大吕为角。凡味。宜辛。调宜用商。以适其平。是月也。朔告于庙。上丁释奠于先圣。上戊释奠于武成王。秋分夕月于西郊。祀皛鼎。祀寿星。戊子。祭社稷。配以勾龙后稷。择日祀九宫贵神。祭马社。祀宝成宫。荐新于庙。尝麻与稻。命官荐献陵寝。巡视禁地。祀古帝王逮其功臣。是月也。元成节。朝谒神霄宫。禁屠宰。停奏大辟。监司致守令善最以闻。宴群臣于集英。土贡会于邸。给内外冬衣。法寺断狱。毋或留谳。朝廷封桩季帐。上之都省。禁旅阙额请给季帐。上之密院。畿漕会刍藳市置移用起发之数。闻于户部。参选而应试。若有战功而愿较武技者赴本部。诸路夏赋毕输。常平钱谷。视税敛纳。诸军始早晚教。郡贰月视塘堤。军马系荫官地。以是月止。行春令。则秋雨不降。草木生荣。行夏令。则蛰虫不藏。五谷复生。行冬令。则风灾数起。收雷先行。于戏。面稽天若。恭授人时。播告庶邦。无替朕命。 


      　　九月月令 

      　　宣和二年九月朔。皇帝御明堂总章右个。以是月天运政治布告于天下曰。季秋之月。朔日己亥。斗建戌。日在轸。昏斗中。晓井中。水始涸。甲辰、寒露。得是月之节。日在角。昏斗中。晓井中。鸿鴈来宾。己酉、雀入大水化为蛤。甲寅、菊有黄华。己未、霜降。得是月之中气。日在亢。昏牛中。晓鬼中。豺乃祭兽。甲子、草木黄落。是月也。天气以急。地气以明。其德清洁。其化坚敛。其运大征。燥金之位。少阳临之。为光显。为彤云。为曛。为飘风。五气之分。火居兑室。其应。草木蚤枯。其病。热行于下。治以辛寒。佐以苦甘。以酸平之。其在人也。宜顺养收之道。逆之则冬为飧泄。奉藏者少。凡乐。无射为宫。仲吕为征。黄钟为商。林钟为羽。太簇为角。调宜尚商。以适其平。是月也。朔告于庙。荐新。辛亥、亲祀上帝于明堂。配以神考。大祠之日。毋决重囚。锡宴于园苑。奉常视斋宫坛壝。户部上旁通图策。宗正官玉牒修纂。司农较三河刍粮。畿甸备河防缗钱。预备藳秸之直。免比则有场务之令。起纳租税。则有赋役之令。试验弓弩。则有军器之令。修治桥梁。则有营缮之令。马政则有军防厩牧之令。籴买则有仓库之令。圭田则有田令。毋或违时。行夏令。则疾多鼽嚏。行冬令。则地或隆坼。行春令。则人乃解惰。于戏。钦若天时。诞扬成宪。惟尔万方。其遵承无斁。 


      　　十月月令 

      　　宣和二年十月朔。皇帝御明堂平朔左个。以是月天运政治布告于天下曰。孟冬之月。朔日戊辰。斗建亥。日在氐。昬女中。晓柳中。己巳、蛰虫咸俯。甲戌、立冬。得是月之节。水始冰。日在氐。昬女中。晓星中。己卯、地始冻。甲申、雉入大水化为蜃。己丑、小雪。得是月之中气。虹藏不见。日在心。昬危中。晓张中。甲午、天气上腾。地气下降。阴气始凝。地气始闭。盛德在水。其帝颛顼。其神元冥。其音羽。其数六。是月也。主气阳明燥金。客气少阳相火。犹当五气之余。治同九月。小雪之后。终气始交。主气太阳寒水。其德凄沧。其化清谧。其政凝肃。客气阳明燥金。其化为清劲。为收。为雾露。为凄鸣。其气相得。无过不及。达则少宫。神则招摇。其在人也。宜顺养藏之道。去寒就温。无泄皮肤。逆之则伤肾。春为痿厥。奉生者少。凡味。宜甘。其写以咸。其补以苦。阳明之客。以酸补之。以辛写之。以苦泄之。凡乐。应钟为宫。蕤宾为征。大吕为商。夷则为羽。夹钟为角。调宜尚羽。以致其和。是月也。朔告于庙。皇帝始裘。锡裘服于内外。受来岁之历而颁之。甲戌、祀黑帝。祀龙德太一。祀北方岳镇海渎。祀魁鼎。祀行。乙亥、祀司中、司命、司民、司禄。丙戌、祭神州地祇。择日朝献景灵宫。祫享荐享于庙。荐新。羞以鴈。天宁节。缓刑辟。释轻罪。食系囚。禁屠宰。下元降圣天符节。内外朝谒如仪。毋决大辟。禁屠宰有差。是月也。举恤刑之典。上封桩之数。凡御笔手诏及宽恤、若赦令、书而揭之。籍老疾贫弱非游惰者。以待施惠。上阙额禁军帐于宪司。上供金帛毕输内官。具官马季帐。颁戍卒春服。休壮城放役兵。水官率其属以视河防。力役分等注于籍。桥梁道路毕修。计度屯田塘泺。周视畿内沟河以闻。是月也。农务毕。然后受婚田之讼。第户产之籍。严保伍之政。申预买之数。工师校弓弩。以是月为则。行春令。则冻闭不密。行夏令。则蛰虫复生。行秋令。则雪霜不时。于戏。时惟阳月。百谷用成。敷告万方。其祗协于成宪。 


      　　十一月月令 

      　　宣和二年十一月朔。皇帝御明堂平朔。以是月天运政治布告于天下曰。仲冬之月。斗建子。朔日戊戌。日在尾。昬危中。晓翼中。己亥、闭塞而成冬。乙巳、大雪。鹖鸟不鸣。庚戌、虎始交。乙卯、荔挺出。庚申、冬至。蚯蚓结。日在斗。昏壁中。晓角中。乙丑、麋角解。是月也。冰复结。地始坼。人气在肾。万物气藏于中。当顺其化。无扰于阳。以应养藏之道。逆之则春为鼽衄。冬至之前。终气惟初。阳明燥金。居寒水之位。为清劲。为坚化。为雾露。为烟埃。为凄鸣。冬至之后。终气惟中。司地之气。其化在泉为辛。司气为素。间气为清。其运少宫。其神太阴。天气以肃。地气以静。冷气暴至。民病而嗽。宜调土运。以甘和之。其化乃平。凡乐。黄钟为宫。林钟为征。太簇为商。南吕为羽。姑洗为角。调宜尚羽。以顺其令。是月也。朔告于庙。荐新。羞以麕。日至祀昊天玉皇上帝。祀宝鼎。州长吏率属朝圣祖。行奠谒之礼于学。毋决重辟。释轻罪。天应节。壬戌、禁屠宰有差。丙辰、祭马步。是月也。刑人免令于市。趣断奏谳。惠贫弱老疾。减役功。停采造。矜逃配。谨租赋给纳。较军器度程。第河防功限为三等。籍蚕盐之数。上封桩之帐。修沟洫之政。行夏令。则氛雾昼冥。雷乃发声。行秋令。则雨雪杂下。行春令。则水泉减竭。虫蝗为败。于戏。一阳来复。诞教训典。以迎天休。惟尔庶邦。祗承无斁。 


      　　十二月月令 

      　　宣和二年十二月朔。皇帝御明堂平朔右个。以是月天运政治布告于天下曰。季冬之月。斗建丑。朔日丁卯。日在斗。昬壁中。晓角中。庚午、水泉动。乙亥、小寒。鴈北乡。日在斗。昏奎中。晓亢中。庚辰、鹊始巢。乙酉、雉始雊。庚寅、大寒。鸡始乳。日在女。昏娄中。晓氐中。乙未、征鸟厉疾。是月也。岁德在水。人气在肾。大寒之前。候犹终气。其位太阳。其气阳明。其运少宫。令与十一月同。大寒之后。辛丑初气之分。其位厥阴。其气风木。其神地一。其化初平。地气迁。寒乃去。风温相薄。犯之则为血溢、筋络拘强之疾。凡乐。大吕为宫。夷则为征。夹钟为商。无射为羽。仲吕为角。音宜尚羽。以致其平。是月也。朔告于庙。荐新。羞以鱼。丙戌、腊享。前一日祭大社大稷。配以勾龙后稷。大蜡四方。纳冰于凌阴。享司寒。是月也。贡士毕集辟雍。奉常视坛壝及其器服。登民数。案民兵。断系囚。籍罪辟。覆计帐。较工程堤防。道路桥梁。各举其政。考常平之课。第劝农之绩。会内府金帛。诸路漕运。若河渠功役以其实。监司遍诣所部。除日大傩。磔牲于南门之外。行秋令。则白露蚤降。介虫为妖。行春令。则胎夭多伤。人多痼疾。行夏令。则时雪不降。冰冻消释。于戏。平在朔易。以成岁功。咨尔万方。其率循毋怠。 


      　　宣和三年正月月令 

      　　宣和三年正月朔。皇帝御明堂青阳左个。以是月天运政治布告于天下曰。孟春之月。朔日丁酉。日在女。昏胃中。晓房中。庚子、水泽腹坚。乙巳、立春。得是月之节。斗建寅。东风解冻。日在虚。昏昴中。晓张中。辛亥、蛰虫始振。丙辰、鱼上冰。辛酉、雨水。得是月之中气。獭祭鱼。日在危。昏星中。晓尾中。是月也。天气始方。地气始发。盛德在木。人气在肝。其帝太皞。其神勾芒。其色苍。其音角。其政舒启。其令宣发。其德敷和。其化生荣。是月也。厥阴之位。气为风木。运为少羽。太阴正位。土室天符合德。其应云雨昏埃。人气条舒。风温相薄。犯之则为血溢拘强之疾。宜调风木之客。以酸写之。凡乐。太簇为宫。南吕为征。姑洗为商。应钟为羽。蕤宾为角。音宜尚角。以顺其时。是月也。朔告于庙。颁岁运于天下。命有司释菜礼先圣。辛丑、祈谷于上帝。配以太宗。祀感生帝。配以僖祖。立春祀青帝。东太一。东方岳镇海渎。牡鼎。司命、户。州县以土牛示农时。癸丑祀风师。卜日荐享于庙。朝献于宫。荐新。以葑、以卵。宗藩上庆系录。大比天下士。宗子若选吏部应试者咸附。监司郡守举劝农之诏。凡宽恤及赦令。咸使周知。敕令格式有所增易者。录目遍下。察囚禁犴狱。矜逃配役工。申伐木之禁。举埋胔之令。仁政所加。毋或不周。浚治郡城沟洫。补植堤防榆柳。总常平之用。约刍粮之费。止封桩之帐。给豫买之直。阅诸将兵骑。会诸河漕运数。核户口登耗。考催科勤惰。较场务增亏。计屯田租课。兴水利。除盗贼。咸以实闻。籍土贡。考上供。治桥梁。按弓弩。命开封申酒禁。司门谨几察。望夕燎灯。非外门毋阖。凡舟舡守冻者。以是月悉发。仓库籴买。河归输纳。以是月止。行夏令。则雨水不时。草木蚤落。行秋令。则风雨总至。藜莠蓬蒿并兴。行冬令。则水潦为败。霜雪大至。首种不入。于戏。奉若天道。钦授民时。惟慎厥初。乃克有成。敷告万方。其祗承无斁。 


      　　宣和三年岁运 

      　　宣和三年正月朔。皇帝御明堂青阳左个。以是岁气运颁布于天下。皇帝若曰。天地设位。圣人成能。治历以明时。对时以育物。精神之运。上下同流。朕稽谋自天。建用皇极。嘉与万邦。底于大顺。今岁在辛丑。其运少羽。元天之气。经于张翼。太阴司天。左少阳。右少阴。太阳司地。左厥阴。右阳明。湿寒合德。上应辰镇。岁水不及。绝田涸流。以所不及。加同岁会。岁乃适平。宜为静顺。藏而勿害。静顺之纪。五化咸整。其气明。其令寒。其用沃衍。其化凝坚。其谷豆。其果栗。其虫鳞。其畜彘。其色黑。其味咸。其音羽。其数六。厥阴、少阴、太阴、少阳、阳明、太阳、为岁中六气。少羽、少角、太簇、少宫、太商、为岁中五运。羽化五。寒化一。为正化之日。倮虫静。鳞虫育。羽虫不成。为动物之化。岁半以前。太阴主之。其化以湿。岁半以后。太阳主之。其化以咸。初之气。自斗建丑正至卯之中。风木之位。厥阴居之。其化风。二之气。自斗建卯正至巳之中。大火之位。少阴居之。其化暄温。三之气。自斗建巳正至未之中。相火之位。太阴居之。其化温热。四之气。自斗建未正至酉之中。湿土之位。少阳居之。其化溽暑。五之气。自斗建酉正至亥之中。燥金之位。阳明居之。其化清燥。终之气。自斗建亥正至丑之中。寒水之位。太阳居之。其化寒。药食之宜。先苦热。中苦和。下苦热。食岁谷以全其真。食间谷以保其精。折其郁气。益其岁气。无使邪胜。是谓和平。禀兹猷告。其钦承无斁。 


      　　二月月令 

      　　宣和三年二月朔。皇帝御明堂青阳。以是月天运政治布告于天下曰。仲春之月。朔日丙寅。日在室。昏觜中。晓尾中。鸿鴈来。辛未、草木萌动。丙子、惊蛰。斗建卯。始得是月之节。日在室。昏井中。晓尾中。桃始华。辛巳、仓庚鸣。丙戌、鹰化为鸠。辛卯、春分。得是月之中气。日在奎。昏井中。晓箕中。乙鸟至。是月也。初气之分。其位厥阴。其气风木。其运少羽。为和平。为风摇。为挠动。其变为飘怒大凉。春分交二气之分。其位少阴。其气大火。其运少角。为风埃。为蒸湿。雨乃时降。凡味。春分之前。以酸写之。以辛补之。春分之后。以甘写之。以咸补之。凡乐。夹钟为宫。无射为征。仲吕为商。黄钟为羽。林钟为角。调宜尚角。以顺其平。是月也。朔告于庙。上丁释奠先圣。上戊祀武成王。戊子祭大社大稷。配以勾龙后稷。乙亥皇帝率公卿大夫躬耕帝籍。享先农。辛卯朝日。祀高禖苍鼎。司寒。择良日祀九宫贵神。五龙。马祖。历代帝王。荐献诸陵。视禁地。荐新于寝庙。以冰。真元节朝谒建隆观。禁屠宰。是月也。上考课。赈贫乏。颁时药。锡春服于内外。验户口增亏。较军器功程。上封桩保甲之帐。谨受纳暴粮之期。会条枚藳秸之输。修河塘柳榆之政。毋受田讼。毋留逋逃。毋烧原野。毋捕鸟兽。毋杀胎卵。行秋令。则大水。寒气总至。行冬令。则阳气不胜。麦乃不熟。行夏令。则暖气早来。虫螟为害。于戏。平秩东作。时惟仲春。惟尔万方。其率遵成宪。 




      ●宋大诏令集卷第一百三十三 

      　　典礼十八 

      　　明堂十 

      　　三月月令 

      　　宣和三年三月朔。皇帝御明堂青阳右个。以是月天运政治布告于天下曰。季春之月。朔日丙申。日在奎。昏井中。晓箕中。雷乃发声。辛丑、始电。丙午、清明。得二月之节。日在奎。昏柳中。晓斗中。桐始华。辛亥、田鼠化为鴽。丙辰、虹始见。壬戌。谷雨。得是月之中气。萍始生。日在胃。昏张中。晓斗中。是月也。其位少阴。其气大火。为暄。为舒荣。为形见。为热生。然其运少羽。主岁太阴。湿而热蒸。寒生雨间。乙巳、运交少角。其应风埃。湿蒸相薄。雨乃时。其变为大暄寒。其病温厉。凡味。以甘写之。以咸补之。凡乐。姑洗为宫。应钟为征。蕤宾为商。大吕为羽。夷则为角。调宜尚角。以顺其平。是月也。朔告于庙。荐新。丁巳享先蚕。命太常视斋宫坛壝。上巳宴群臣于苑囿。选日大宴集英。寒食禁刑。遣官朝陵。清明以新火赐近臣。壬戌禁屠宰。是月也。临轩策士。考其行艺而官使之。州弊县讼。无妨农功。凡登土贡。具岁帐。给军装。市粮草。课都城场务。备诸河材费。若会马数。及其庌牧之事。以是月为限。惠贫乏。校吏稽记帛币。核户口。总楼店之入。攒上供之数。以是月终毕。考察案赏罚。第田课增亏。修堤防。具兵帐。各如其命。行冬令。则寒气时发。草木皆肃。行夏令。则民多疾疫。时雨不降。行秋令。则天多沉阴。淫雨早降。于戏。惟春之祺。钦若时宪。咨尔有众。其克遵承。 


      　　四月月令 

      　　宣和三年四月朔。皇帝御明堂左个。以是月天运政治布告于天下曰。孟夏之月。朔日乙丑。日在胃。昬张中。晓斗中。丁卯、鸣鸠拂其羽。壬申、戴胜降于桑。丁丑、立夏。始得是月之节。日在昴。昏翼中。晓牛中。蝼蝈鸣。壬午、蚯蚓出。丁亥、王瓜生。壬辰、小满。得是月中气。日在毕。昏轸中。晓女中。苦菜秀。是月也。天气正。地气发。小满之前。其位少阴。其气大火。其神君棋。为暄。为热。湿蒸相薄。雨乃时降。小满之后。其位相火。其气太阴。其运少角。为风埃。为晦暝。其变为骤注风烈。其病肿瘤痞隔。凡味。以甘写之。以咸收之。凡乐。仲吕为宫。黄钟为征。林钟为商。太簇为羽。南吕为角。调宜尚征。以顺其化。是月也。朔告于庙。立夏祀赤帝。荧惑。中太一。南方岳镇海渎。罡鼎。灶。卜日朝献景灵宫。己卯荐享于太庙。荐新。羞以彘。尝来。甲申祀雷师、雨师。辛卯雩祀昊天上帝。配以太宗。天祺节。内外朝谒如仪。缓刑辟。举宽恤。严盗铸。颁夏药。籍军器。谨伐木之禁。申捕蝗之令。起田赋。修马政。视河防。督上供。造税帐。听民诉。皆以是月为限。行秋令。则苦雨数来。行冬令。则草木早枯。行春令。则暴风来格。秀草不实。于戏。纯阳用事。百物阜安。纪时典常。其循率无怠。 


      　　五月月令 

      　　宣和三年五月朔。皇帝御明堂。以是月天运政治布告于天下曰。仲夏之月。朔日甲午。日在毕。昏轸中。晓星中。丁酉、靡草死。壬寅小暑。丁未芒种。得是月之节。螳螂生。日在参。昏星中。晓虚中。壬子、鵙始鸣。丁巳、反舌无声。壬戌夏至。得是月中气。鹿角解。日在井。昏亢中。晓危中。是月也。其位少阳。其气太阴。其运少角。为暑。为显。为茂。为明。其变为沉阴。为埃昏。为濡湿。为雷霆。雨乃时降。其病跗肿腹满。凡味。宜以苦写之。凡乐。蕤宾为宫。大吕为征。夷则为商。夹钟为羽。无射为角。调宜尚征。以致其平。是月也。朔告于庙。荐新。尝雏以黍。羞以瓜。日至祭后土皇地祗于方泽。配以太祖。祭彤鼎。籍田登麦。宁贶节。宰臣率百官朝谒上清储祥宫。州长吏率属朝圣祖殿。缓刑禁屠。诏日中毋行刑。毋令罪人于市。命郎官御史督遣中都系囚。使者分趣所部。都省促奏牍。大理毕疑谳。凡狱之具。疏涤以时。是月也。始督夏赋。给纳之官毋或离次。颁时服。第军赐。减役功。停采造。护河桥。视塘堤。总封桩之数。严籴买之期。诸军晨阅。以是月为始。行冬令。则雹冻伤谷。行春令。则五谷晚熟。行秋令。则草木零落。于戏。向明而治。仰承天休。惟尔万邦。其率时猷训。 


      　　闰五月月令 

      　　宣和三年闰五月朔。皇帝御明堂。门阖左扉。以是月天运政治布告于天下曰。仲夏闰月。斗建午未之间。朔日甲子。日在井。昏亢中。晓室中。丁卯、蜩始鸣。癸酉、半夏生。戊寅小暑。温风至。得六月之节。癸未、蟋蟀居壁。戊子、鹰乃学习。是月也。其化炎烁。其令郁蒸。土居相火之位。为赤云。为湿生。为注雨。其病下热胁满。凡味。以苦写之。以甘缓之。凡乐。蕤宾为宫。大吕为征。夷则为商。夹钟为羽。无射为角。调宜尚征。以致其平。是月也。朔告于庙。择日祭先牧。祀帝鼐。祀黄帝。中岳、中镇、中霤。官吏理考。抵当计息。田诉展期如令。给军马。较场务。咸以所附月为政。行冬令。则雹冻伤谷。行春令。则五谷晚熟。行秋令。则草木零落。于戏。定时成岁。庶绩其凝。咨尔万方。祗协予训。 


      　　六月月令 

      　　宣和三年六月朔。皇帝御明堂右个。以是月天运政治布告于天下曰。季夏之月。朔日癸巳。日在柳。昏心中。晓奎中。大暑、腐草化为萤。戊戌、土润溽暑。癸卯、大雨时行。戊申立秋。凉风至。日在星。昏尾中。晓娄中。癸丑、白露降。戊午、寒蝉鸣。是月也。其运太征。大暑之前。太阴司之。大暑之后。太阳司之。湿土主治。少阳来居。为郁蒸。为炎烁。为雷电云雨。其病烦热。凡味宜苦。补之以咸。凡乐。林钟为宫。太簇为征。南吕为商。姑洗为羽。应钟为角。调宜尚征。以致其平。是月也。朔告于庙。荐新。羞以菱芡。立秋祀白帝。西太一。西方岳镇海渎。阜鼎。门厉。丙辰祀灵星。天贶节。宰臣率百官朝谒景灵宫。郡长吏率其属朝圣祖。缓刑辟。释轻罪。伏日颁冰。壬戌禁屠。是月也。促断奏牍。检治。囹圄。凡狱具五日一濯。日中毋行刑。无令罪人于市。是月也。上版籍。会储峙。几财货。纾工程。奉常视斋宫坛壝。度支考国信礼物。司金趣输纳。成均计调度。揭鼓铸之法。严守御之具。缮器甲。除盗贼。核泉课。较榷酤。市马刍。按营房。有司遵奉条诏。谨察津梁。若试胥吏。定衙役。具坑冶之帐。修塘堤之政。罔或不共。行春令。则谷实鲜落。国多风欬。行秋令。则邱隰水潦。禾稼不熟。行冬令。则风寒不时。鹰隼蚤鸷。于戏。钦若昊天。时惟长养。其懋乃职。克成厥功。 


      　　七月月令 

      　　宣和三年七月朔。皇帝御明堂总章左个。以是月天运政治布告于天下曰。孟秋之月。朔日癸亥。日在张。昏箕中。晓胃中。得是月中气。处暑。鹰乃祭鸟。戊辰、天地始肃。癸酉、禾乃登。戊寅、白露降。鸿鴈来。得八月节。日在翼。昏斗中。晓毕中。甲申、乙鸟归。己丑群鸟养羞。是月也。盛德在金。其帝少皞。其神蓐收。其色白。其音商。其数九。是月也。天气以急。地气以明。戊辰之前。其运太征。己巳之后。其运少宫。其应溽蒸。霖雨时作。其病为疟。甚则跗肿。凡味宜苦。以咸补之。凡乐。夷则为宫。夹钟为征。无射为商。仲吕为羽。黄钟为角。调宜尚商。以顺其时。是月也。朔告于庙。中元节。朝献灵景宫。卜日荐享。荐新。尝粟与稷。羞以枣梨。先天节。宰臣率百官朝谒天兴殿。州长吏率百属朝圣祖。禁屠。缓刑有差。是月也。趣断狱。决系囚。日中毋行刑。毋令罪人于市。举劝农之诏。备河塘之防。修园苑之贡。谨籴纳之令。凡宽恤诏条。若法令之有增损者。皆隶本下之。封桩上供军器厩马之数。与坑冶财货。皆上其籍。是月也。度支约岁用。吏部考寓居。申榷酤之制。揭盗铸之禁。纾工程。宽教阅。尽是月止。行冬令。则寒气大胜。行春令。则五谷无实。行夏令。则寒热不节。民多疟疾。于戏。宪天聪明。惟臣钦若。各懋乃情。用协于成。 


      　　八月月令 

      　　宣和三年八月朔。皇帝御明堂总章。以是月天运政治布告于天下曰。仲秋之月。朔日癸巳。日在轸。昏斗中。晓参中。甲午秋分。雷乃收声。得是月中气。己亥、蛰虫坯户。甲辰、水始涸。己酉寒露。鸿鴈来。得九月节。日在角。昏斗中。晓井中。甲寅、雀入水化为蛤。己未、菊有黄华。是月也。秋分之前。其位湿土。其气相火。秋分之后。其位燥金。其气阳明。其运少宫。天气洁。地气明。为凉。为清。为劲。为紧敛。其应雾露早霜。其病燥烦咽干。凡味宜辛。以酸补之。凡乐。南吕为宫。姑洗为征。应钟为商。蕤宾为羽。大吕为角。调宜尚商。以致其平。是月也。朔告于庙。荐新。尝麻与稻。上丁释奠文宣王。上戊祀武成王。秋分夕月。祀皛鼎。寿星。戊戌祭社稷。配以勾龙后稷。戊申祀九宫贵人。祭马社。祀宝成宫。荐献陵寝。按禁地。祀历代帝王暨功臣。元成节。朝谒神霄宫。缓刑。禁屠。择日燕群臣于集英。是月也。促断狱。给冬衣。谨常平之政。严课绩之法。试选吏。解武士。考封桩。会土贡。修厩牧之政。具刍藳之直。司金核内帑之入。度支举和买之数。大农计科纳。屯田视塘堤。夏赋毕输。诸军晚教。自是月始。行春令。则秋雨不降。行夏令。则蛰虫不藏。行冬令。则收雷先行。于戏。奉若天道。平秩西成。各迪有功。钦于时宪。 


      　　九月月令 

      　　宣和三年九月朔。皇帝御明堂总章右个。以是月天运政治布告于天下曰。季秋之月。朔日在亢。昏牛中。晓井中。甲子霜降。得是月中气。豺乃祭兽。己巳、草木黄落。甲戌、蛰虫咸俯。己卯立冬。水始冰。日在氐。昏女中。晓星中。甲申、地始冻。庚寅、雉入大水化为蜃。是月也。其位燥金。其气阳明。立冬之前。其运少宫。立冬之后。其运太商。为凉。为清。为劲肃。为收成。为明洁。其病欬逆满痛。凡味宜辛。以酸补之。凡乐。无射为宫。仲吕为征。黄钟为商。林钟为羽。太簇为角。宜尚少商。以致其平。是月也。朔告于庙。荐新。尝菽。羞以兔栗。卜吉亲祠上帝于明堂。配以神考。立冬祀黑帝。祀龙德太一。祀北方岳镇海渎。祀魁鼎。祀行。丁亥祀司中、司命、司民、司禄。壬戌禁屠。是月也。宴群臣于园苑。奉常视祠坛。宗正纂属籍。修桥梁。试弓弩。稽田令。考马政。上常平之数。举籴买之令。较漕运。按塘堤。行夏令。则疾多鼽嚏。行冬令。则地或隆坼。行春令。则民气解惰。于戏。对时育物。百谷用成。咨尔多方。其率循彝宪无斁。 


      　　十月月令 

      　　宣和三年十月朔。皇帝御明堂平朔左个。以是月天运政治布告于天下曰。孟冬之月。斗建亥。朔日壬辰。日在心。昏虚中。晓张中。乙未小雪。得是月中气。虹藏不见。庚子天气上腾。地气下降。乙巳、闭塞而成冬。庚戌大雪。得十一月节。日在尾。昏室中。晓翼中。鹖鸟不鸣。乙卯、虎始交。庚申、荔挺出。是月也。盛德在水。其帝颛顼。其神元冥。其音羽。其数六。其色黑。小雪之前。其位燥金。其气阳明。小雪之后。其位寒水。其气太阳。其运太商。为凛。为肃。为静。为藏化。为周密。其应冰雪寒雰。其病腰足胫。凡味宜咸。以苦补之。凡乐。应钟为宫。蕤宾为征。大吕为商。夷则为羽。夹钟为角。调宜尚羽。以致其平。是月也。朔告于庙。皇帝始裘。颁服于外。受来岁之历。颁之天下。甲午祭神州地祗。择日朝献景灵宫。荐享于庙。荐新。羞以鴈。天宁节。禁屠。缓刑。释轻罪。下元降圣天符节。朝谒如仪。是月也。谨诏条。毕供输。惠茕独。阅保伍。饬恤刑之典。举休役之令。第民产。受田讼。习守御。会封桩。按堤防。视塘泺。导沟洫。成桥梁。考厩马季帐。给戍卒春衣。揭鼓铸之法。计预买之数。凡较弓弩。以是月为准。行春令。则冻闭不密。行夏令。则蛰虫复出。行秋令。则雪霜不时。于戏。时惟阳明。锡福庶民。钦尔攸司。率循无怠。 


      　　十一月月令 

      　　宣和三年十一月朔。皇帝御明堂平朔。以是月天运政治布告于天下曰。仲冬之月。斗建子。朔日壬戌。日在箕。昏室中。晓轸中。乙丑冬至。日在斗。昏室中。晓角中。蚯蚓结。庚午、麋角解。乙亥、水泉动。庚辰小寒。鴈北乡。得十二月节。日在斗。昏奎中。晓亢中。乙酉、鹊始巢。庚寅、野鸡始雊。是月也。其运太商。客气太阳。居寒水之位。为凛冽。为凄凔。为清谧。寒与湿化。霜积阴凝。其应坚冰寒雰。其中为温。其病痞满寒热。以苦补之。以咸写之。凡乐。黄钟为宫。林钟为征。太簇为商。南吕为羽。姑洗为角。调宜尚羽。以致其平。是月也。朔告于庙。荐新。羞以麕。日至祀昊天玉皇上帝。祀宝鼎。州长吏率属朝圣祖。毋决重辟。释轻罪。天应节。壬戌缓刑禁屠如令。戊辰祭马祖。是月也。促断狱。遣系囚。免刑人之当令于市者。谨给纳之令。上封桩之籍。宽工作之程。弛采伐之课。赈贫乏。恤老疾。校军匠。视河防。行夏令。则氛雾昼暝。行秋令。则雨雪杂下。行春令。则水泉咸竭。于戏。阳德惟亨。天休滋至。各守尔典。听予一人作猷。 


      　　十二月月令 

      　　宣和三年十二月朔。皇帝御明堂平朔右个。以是月天运政治布告于天下曰。季冬之月。斗建丑。朔日辛卯。日在牛。昏娄中。晓氐中。乙未大寒。得是月之中气。鸡始乳。日在女。昏娄中。晓氐中。辛丑、鸷鸟厉疾。丙午、水泽腹坚。辛亥立春。东风解冻。得正月节。日在虚。昏昴中。晓心中。丙辰、蛰虫始振。是月也。大寒以前。候犹终气。其运太商。客气太阳。居寒水之位。令与十二月同。大寒以后。交壬寅初气。其运大角。其位风木。其气少阴。为风。为阴雨。其病脾胃。以酸写之。以辛补之。凡乐。大吕为宫。夷则为征。夹钟为商。无射为羽。仲吕为角。调宜尚羽。以顺其时。是月也。朔告于庙。荐新。羞以鱼。戊戌腊享。祭大社大稷。大蜡四方。享司寒。纳冰于凌阴。立春祀青帝。东太一。东方岳镇海渎。牡鼎。司命。户。癸丑祀风师。是月也。登民数。上计帐。促狱。较漕运。监司遍历所部。考常平劝农之课以闻。是月也。成均校行艺。奉常视坛壝。核内帑之入。奏大辟之数。阅工程。籍民兵。会储峙。恤鳏寡。按塘泺。谨津梁。除日大傩。磔牲于南门之外。行秋令。则白露蚤降。行春令。则胎夭多伤。行夏令。则冰冻消释。于戏。星回于天。平在朔易。各恭乃事。克成厥终。 




      ●宋大诏令集卷第一百三十四 

      　　典礼十九 

      　　籍田 

      　　有事东郊籍田诏雍熙四年九月辛丑 

      　　王者上事昊穹。下临黎献。遵执古御今之道。推爱民育物之心。必务穑以劝分。庶家给而人足。朕嗣守大宝。惟怀永图。发一言必念生灵。尝一膳必思稼穑。虽燔柴告类。紫坛屡荐于至诚。而执耒亲耕。青辂未行于盛礼。敦本之道。不其阙欤。三推宜举于旧章。百代永垂于信史。其以来年正月。择日有事于东郊。籍田之礼。宜令有司详定仪注以闻。无至烦劳。务遵典故。 


      　　来年耕籍皇太后恭谢太庙御札明道元年十二月庚子 

      　　庶政之本先于农。五礼之经重于祭。所以惇化阜俗。昭孝息民。致理之原。率由兹道。朕荷上灵之眷。承列圣之休。屡讲郊禋之仪。未躬耕籍之事。今欲述神宗之茂宪。举先穑之精祠。申命攸司。因时展采。皇太后大恢圣则。夙夜匪躬。于兹十年。克成丕业。而未尝亲见太室。奉陈嘉牲。况室寝之肇新。加历元之更始。宜修阔礼。用戒先期。朕取来年二月。择日耕籍田。先请皇太后恭谢宗庙。来年冬至。更不行南郊之礼。其合行恩赏。并礼毕施行。仍令有司草具仪制以闻。务循典故。毋致烦劳。 


      　　雍熙五年耕籍改端拱元年赦天下制正月乙亥 

      　　门下。握图御极。膺骏命于元穹。务穑劝农。示至诚于天下。朕躬临大宝。十有三年。翼翼小心。孜孜求理。时丰岁稔。寰区虽致于升平。旰食宵衣。夙夜敢忘于兢业。车书既混。边塞无虞。异亩同颖之禾。屡编于简册。一茅三嵴之贡。尚抑于典章。匪凉德之使然。盖上帝之垂祐。是以振前王之阙典。修耕籍之盛仪。载陟青坛。肃事接神之礼。躬推黛耜。用恢敦本之风。宁惟奉眷祐于干坤。兼亦备粢盛于宗庙。万国来庭而述职。千官景从以拱辰。望宫阙城社之尊。睹声明文物之盛。岂予眇末。独荷于丕休。思与华夷。同均于大庆。特改纪年之号。宜覃作解之恩。可大赦天下。改雍熙五年为端拱元年。云云于戏。举历代难行之事。已焕鸿猷。辅昌朝不拔之基。良资尽瘁。况烟尘弭息。亿兆阜安。更赖中外荩臣。文武有位。交修庶政。共泰吾民。勿使比屋可封。独推于尧舜。刑措不用。但纪于成康。凡在生灵。体予兹意。 


      　　明道二年籍田赦天下制 

      　　门下。王者握机御极。负扆凝神。敦德惠以洽民心。阐文明而化天下。必举非常之典。用宣以顺之风。矧在眇躬。幸临绵＜宀禹＞。钦承皇统。每励精心。尊奉母仪。敢忘要道。勤劳一纪。底定万邦。莫由穹昊降康。宗祊锡羡。干戈不试。驯致鸿均。宪度式彰。允臻嘉靖。复以阳郊严配。既屡表于孝思。储驾躬耕。尚未遵于祖则。是用秩开元之遗事。述端拱之旧章。毖祀农坛。亲临帝籍。六卿执耒而陪侍。八士侧肩而耸观。于以荷灵休。于以劝力穑。载念慈闱垂训。凉德承颜。素依保祐之仁。克绍延鸿之祚。由是请祗见于清庙。先昭谢于成功。銮辂云行。缨绅星列。陈禁卫之万骑。饬宫掖之六车。圭瓒告虔。翚行从献。乐崇九奏。礼备三牺。宁惟荐饮食之苾芬。抑亦示威容之祲盛。上仪交举。纯嘏是膺。爰御应门。特颁明制。感神人之协赞。致华夏之同欢。宜覃霶霈之恩。庶浃丰融之祉。可大赦天下。云云于戏。礼成内外。属四方平泰之期。泽布迩遐。应一气发生之序。恭己常循于舜治。安民深切于尧心。更赖荩臣。共敦至化。茂宣忠力。永辅帝图。 




      ●宋大诏令集卷第一百三十五 

      　　典礼二十 

      　　天神上 

      　　封翊圣将军诏太平兴国六年十一月壬戌 

      　　太平宫神。禀命上元。降灵下土。苾芬致荐。＜胗-彡丁＞蚃有闻。庇我蒸民。屡垂景贶。宜加美号。用答神休。其封神为翊圣将军。 

      　　列子追号冲虚至德真人诏景德四年二月乙亥 

      　　先王御极。万类宅心。允资众妙之言。以助无为之化。冲虚真人列子。凝神颢素。毓质希夷。隐迹忘怀。着书见志。盖所谓轶世之达士。上古之至人。瞻言乡旧。实有遗庙。式旌茂躅。俾荐强名。宜追号冲虚至德真人。 


      　　别建坛享九宫贵神号诏大中祥符元年八月庚寅 

      　　九宫之神。所职尤重。财成元化。阴隲下民。始于有唐。乃崇祝典。乘舆亲享。方册具存。爰自近年。复举明制。益其牢币。升为大祀。今礼属建封。义资咸秩。惟介邱之从祭。在列位以无文。所宜俯迩岱宗。别兴坛墠。式昭寅奉。聿致苾芬。将来封祀。宜别择地建坛致享。 


      　　上九天司命上卿保生天尊号诏大中祥符元年十月辛亥 

      　　上卿九天司命真君。幽赞高穹。财成元化。掌群生之命历。奠乔岳之灵区。属封祀之告虔。赖紫虚之降鉴。载瞻珍馆。聿荐明诚。爰举徽章。用伸昭报。宜尊懿号曰九天司命上卿保生天尊。设像于会真宫别殿。委道箓院具科仪以闻。仍令给事中冯起诣舒州灵仙观祭告。 


      　　尊青帝感生真君诏大中祥符元年十月辛亥 

      　　名岳配天。乃众生之推长。盛德在木。实品物之资生。惟真宰之攸司。盖灵篇之具纪。珍祠夙建。方志可稽。爰属时巡。式瞻神馆。载扬景贶。祗奉徽名。用表钦崇。永绥福祉。宜尊青帝真君懿号曰青帝感生真君。 


      　　公私文字言玉皇者并须平阙诏大中祥符二年四月癸卯 

      　　朕钦崇至道。保乂蒸民。荷眷祐以锡符。思寅恭而昭事。恭以玉皇正位。霄极居尊。茂育群生。照临下土。稽礼文之所着。固严奉以有常。爰申教诫之文。庶尽精虔之恳。今后公私文字中有言玉皇者。并须平阙。 


      　　奉天庇民诏大中祥符三年二月己巳 

      　　王者上承天。下佑民。俾乎无思不服。有祈必应。故在罄诚明而勿贰。守典则以靡忘。然后感动于三灵。保乂于兆姓。而况邦之大事。在乎接神。苟或接神而不恭。何以为民而祈福。国家神明之佑。彰乎在者。祭祀之礼。所宜曲尽。而自太祖受命。太宗继文。每奉郊禋。皆却荤茹。举典礼之所未载。蹈人情之所甚难。既云洗心。亦以励意。由是受兹纯嘏。保乎会昌。暨予冲人。敢违先训。三祀上帝。一乃至虔。但以事处内庭。理绝外听。故行之虽久。而闻之盖寡。前载祗受秘检。恭陟岱宗。始自戒途。即从蔬食。而大臣极谏。庶尹抗章。忠贤事君之诚。于斯备矣。凉德事天之意。其可已哉。迄于上封。未之废惰。由斯精感。允格繁禧。今者祗祀后祇。率循曩志。乃眷公辅。屡贡箴规。虽其意之可嘉。盖其理则未达。朕子育黎庶。母事坤元。将令民获其康。兵弭其患。虽以身荐。亦所无避。成汤上圣。且有剪爪之勤。矧在朕躬。岂甘玉食之美。恭祈丕应。固已确然。但虑官师。暨夫羽卫。咸思勉励。并绝鲜肥。道路绵长。筋力虚匮。聊期自抑。庶以利人。警跸之初。止进常膳。瀍涧已往。誓守夙心。毖祀既成。膳羞乃御。虽复王公卿士孜孜为请。亦不能少移也。因述斯文。俾用见志。 


      　　圣祖降大赦大中祥符五年十月己未 

      　　门下。众妙之宗。蕴道枢而斯秘。非常之应。稽天眷以有孚。事夐绝于前闻。理克彰于合契。洪惟伟兆。实焕祥经。朕猥以眇冲。嗣承基构。荷九畴之眷命。遵二圣之诒谋。不敢怠皇。粗臻嘉靖。顷以上真告贶。秘检垂文。祗膺元命之符。中锡无疆之祚。间岁之内。盛典交修。秩众祀以咸甄。感灵心之允答。弥怀惕厉。愈务钦崇。而穹昊顾怀。不忘于凉德。神祗鉴烛。荐发于休祥。粤以冬初。警于宵梦。戒先期而诞告。约真驭以下临。宿设灵场。仰祈洪应。果于谷旦。肃奉睟仪。仙雾郁葱。异香芬郁。众真列侍。宝训躬闻。示基绪长发之源。见希夷交感之盛。久留扃禁。倐返虚无。惟瑞异之亲逄。旷古今而罕记。载循寡昧。奚以奉承。盖祖宗在天。永锡尔类。而雷雨作解。思及于民。用均纯嘏之休。普洽庞鸿之庆。可大赦天下。云云于戏。至神善应。既本于无方。王泽诞敷。俾周于有截。匪独在予之庆。式均典物之春。内省菲躬。荷兹殊贶。弥增抑畏。罔敢荒宁。更赖文武荩臣。中外列辟。共钦元吉。各励乃诚。叶宣永图。同底于道。 


      　　上圣祖尊号制大中祥符五年十月己巳 

      　　先天者大道。总众妙以为宗。无方者至神。感精衷而斯应。朕嗣守丕业。惕厉一心。祇荷殊休。绍膺秘检。奉符云岱。报本淮脽。秘祀交修。鸿仪克举。凌兢既积。顾諟非常。遽奉真游。仰闻谆诲。启洪源于古始。隆多祚于本支。永惟长发之祥。敢罄归尊之志。虔遵宝训。聿荐徽名。咨尔有司。肃扬令典。谨上九天司命保生天尊圣祖上灵高道九天司命保生天尊大帝。择日备礼奉册。 


      　　圣祖降告谢太庙诏大中祥符五年闰十月丁卯 

      　　上穹降祐。真驭下临。亲奉圣言。逖知遐胄。顾眇冲之蒙祉。盖宗社之储休。式达至诚。聿昭皇命。朕以今月七日。诣太庙行告谢之礼。宜令所司详定仪典。 

      　　上元天大圣后号诏大中祥符五年闰十月乙亥 

      　　大道之始。实本于混元。二仪之生。肇从于太极。伊先天之孕粹。由大电以发祥。灵感诞昭。仙源斯启。进崇祖德。已焕于徽章。钦奉母仪。敢宣于慈教。恭荐隆号。式达至虔。谨奉上圣祖母懿号曰元天大圣后。 


      　　圣祖名易其字诏大中祥符五年十一月壬寅 

      　　前诏公私文字。不得干犯圣祖名。宜令逐处随宜改易。其上遇仙道事。即曰真。颜色曰黝。下字曰明。临文取意。速即改避。违者坐之。 

      　　奉安圣像讫曲赦东京建安军扬州高邮军楚泗宿亳应天府减降制大中祥符六年五月 

      　　门下。国家重熙鼎盛。席庆善之鸿基。百禄惟新。承穹昊之蕃锡。爰自绵区底定。宝箓荐臻。叶千载之昌辰。举一王之茂典。肇营泰馆。式耀丕图。伟嘉会以元亨。荷大灵之昭格。昔者九龙垂驭。启道德之仙源。五老告期。显唐虞之瑞命。天人交应。古今同符。昨以炼楚越之艮金。法紫清之妙像。肃陈仗卫。迎致国都。荣观焜煌。欢唿沸涌。上真高圣。凝一气之殊姿。英祖神宗。俨重瞳之粹质。属朝修之礼毕。罄恪谨之诚深。动色相趋。降祥允集。宅灵秘宇。永申崇奉之仪。赐福群伦。宜霈覃延之泽。可赦自大中祥符六年五月十六日昧爽已前。应东京建安军、扬州高邮军、楚泗宿亳州、应天府。见禁罪人云云。于戏。昭事上帝。惟怀永图。克己弥恭。务守盈成之业。保民在念。庶跻仁寿之区。更资硕德之臣。叶赞承平之治。咨尔中外。体予意焉。 


      　　加上东岳司命上卿佑圣真君诏大中祥符六年七月甲午 

      　　郁苍之岳。实主于发生。惚恍之灵。盖司于统治。夙昭善应。常佑丕图。顷属升中之仪。时申旌德之命。近者钦闻宝诲。逖示鸿源。恭念发祥。早承于茂绪。永惟尊祖。增荐于徽称。瞻彼介邱。纪兹仙籍。宜别崇于嘉号。庶益洽于纯禧。谨加上九天司命上卿保生天尊曰东岳司命上卿佑圣真君。 


      　　答群臣请祠亳州太清宫表诏大中祥符六年七月丁巳 

      　　涡水名区。伯阳旧里。前王钦奉。缛礼具存。顾省眇躬。敢忘继志。眷言守长。迨及士民。远贡露章。来趋魏阙。愿遵旧制。展礼仙祠。庶符顺勤之文。深罄徯来之恳。卿等乐闻舆颂。旅拜封章。省览嘉称。不忘予意。所奏知。 


      　　上太上老君混元上德皇帝圣号制大中祥符六年八月庚午 

      　　二仪剖判。实本于洪蒙。万化弛张。聿宗于清净。盖体包于群有。遂功冠于三才。洪惟教父之尊。克总帝先之妙。洞希夷之壸奥。挺三午之纯精。自升降于灵区。乃庆流于远裔。顾循菲德。夙慕真风。承穹昊之眷怀。恢祖宗之绪业。元符锡祚。荐披黄紫之文。毖祀洁诚。屡展烟燔之制。丹舆来格。宝训昭垂。此皆上帝之所降衷。至真之所敷佑。载怀道荫。敢怠寅威。旋饬庶工。考仪往册。俾涓吉序。仰达纯诚。重念戬福是膺。徽章可举。虽冲虚不宰。固绝于强名。而肹蚃无方。岂忘于昭事。式隆称谓。以极推崇。谨奉上真元皇帝圣号。曰太上老君混元上德皇帝。择日备礼奉册。 


      　　自离京至奉祀不举乐所经州县无令乐人迎候诏大中祥符六年十月乙丑 

      　　朕款谒灵宫。虔修真祀。享献之礼。备考于典章。警跸所经。务从于严肃。屏兹声乐。庶极斋明。朕自离京至奉祀以前不举乐。所经州县。无令乐人迎候。 

      　　太上老君混元上德皇帝册文大中祥符七年正月戊申 

      　　嗣天子臣讳。谨再拜稽首言。伏以先天地。母万物。大道强名而混成。一希夷。总众妙。元圣无私而独运。肆结绳之上世。逮凝旒之应期。必敦清净之风。乃洽醇熙之化。伏惟太上元元皇帝。神凝气祖。粹蕴帝先。绝学以阐真宗。袭明而闻道奥。圣母发祥于梦日。宣尼兴叹于犹龙。微言阐幽。大象垂教。二仪长久。本清宁而不居。兆庶乐康。资恬淡而无欲。首出万古。式是百王。天付烝民。运兴有宋。烈祖之开创。神宗之治平。率慈俭为永图。遵朴素为常道。庆钟长发。猥及眇躬。宝箓葳蕤。惟新于先命。玉音昭晰。亲遘于神期。谕皇世之有开。示高真之幽赞。上帝克享。妙本是依。仰止灵区。虔伸顺拜。周爰徽称。益表钦崇。夫恍惚无形。生三为太。兹之谓混元。渊默守中。吹万自化。兹之谓上德。虽善贷常存于不有。而可名恭荐于至诚。谨遣摄太尉、右仆射、兼门下侍郎平章事王旦。奉玉册玉宝。上徽号曰太上老君混元上德皇帝。伏以因大成而曲全。循尊道而贵德。储祉善建。保鸿基之配天。降鉴勤行。佑冲人之治国。万方富寿。世祚千亿。爱养蒸黎。永永无极。谨言。 


      　　曲赦亳州及所过州县流罪以下制同上 

      　　门下。朕夤畏天明。缅怀道荫。思答延洪之祉。敢忘钦翼之诚。经始嘉坛。将荐馨于阳位。瞻言福壤。实接畛于都畿。惟金阙之诞灵。宅琳宫而有素。顺风款谒。方在于询谋。比屋傒来。屡形于勤请。靡辞时迈。庶祷民禧。揆乃元辰。备兹法从。严恭嘉荐。告享之礼克成。祗奉秘文。警卫之容载肃。极尊称于典册。达精意于萧芗。丕应绍臻。神期仰接。顾循眇质。获举上仪。凝跸所临。眷民谣之斯洽。经涂所出。念官守之惟勤。宜均纯嘏之祥。用布庞鸿之泽。可赦应亳州管内及自京行幸所历县分云云。谯邦故地。曲里名区。梦日降祥。夙崇于珍馆。巡方案节。复耀于鸿徽。升列藩垣。永昭旌贲。亳州升为节制。仍以集庆军为额。上德降生之地。眇躬亲祀之邦。用保殊休。特加优泽。管内特放云云。于戏。朝真颁庆。荷景贶之来同。行庆布和。俾群心之胥悦。宣布中外。知朕意焉。 


      　　改明道宫奉安玉皇像诏大中祥符七年正月己酉 

      　　恭惟秘馆。式展虔祠。精意允孚。蕃厘总萃。乃眷斋心之宇。斯为集福之庭。是宜肃按冲科。改营仙室。法清都之伟制。增大壮之新规。庶延飈歘之游。用介苍黔之祉。奉元宫宜改曰明道宫。奉安玉皇大帝像。 


      　　亲书天书刻玉篇号题纪年月诏大中祥符七年八月丙子 

      　　元命博临。瑞文昭锡。报璇穹之景贶。已建乔封。佑宝祚之昌期。载营珍馆。荷兹顾諟。厉厥寅恭。思以秘符。刻于温玉。明标篇号。协纪岁时。上奉高明。庶伸虔巩。天书刻玉篇号。题纪年月。并朕亲书。 


      　　以来年正月一日告上玉皇大帝圣号御札大中祥符七月辛卯 

      　　穹昊盖高。允昭于下济。妙道为大。实着于强名。而况端拱璇枢。财成宝历。总九阳之政令。布万民之福禧。俯致隆平。方膺于圣荫。仰崇称谓。思阐于神功。所以伸有国之至虔。谢蒸藜之介祉。伏惟玉皇大帝。宅尊紫宙。制治清都。居二仪之先。为万物之主。至仁不宰。覆冒于群伦。妙用无方。监观于浃宇。是谓莫窥其际。曷得而踰者也。顾以眇冲。缵兹基绪。元符申锡。祗受于睿怀。懿典绍扬。钦隆于保佑。勒封梁阯。报本鄈邱。百礼咸宜。八纮狎至。仙宗荐降。谆诲密彰。大芘家邦。宠绥海域。故得俗跻仁寿。岁洽顺成。七政以齐。百嘉并鬯。庆怀生之多幸。感美应之有孚。天造降衷。虽巍巍之罔报。夙兴励志。庶翼翼之获伸。由是度越前闻。肇新宝号。将以祗率亿兆。虔叩希夷。内倾斋栗之心。上达高明之听。与天下臣庶上玉皇大帝圣号。谨以来年正月一日。躬申荐告。其册宝。亲撰文及书。天下亦此日奏告。仍定仪式颁下。其奉上册宝。委中书门下命礼官参详仪注。别择吉年。恭行大典。咨尔有位。体于朕怀。 


      　　诫约诸州奉上玉皇圣号官吏务遵严肃诏大中祥符七年九月戊戌 

      　　朕严恭宝命。寅奉紫清。达率土之纯诚。崇虚皇之圣号。仍从献岁。虔告璇穹。犹虞覆载之间。未达斋庄之恳。宜敷诞告。用一群心。傥将事以有违。必常刑之无赦。诸州将来奏告、奉上玉皇圣号官吏等。务遵严肃。稍有违懈。委转运使察举按劾以闻。 




      ●宋大诏令集卷第一百三十六 

      　　典礼二十一 

      　　天神下 

      　　加号翊圣保德真君诏大中祥符七年十一月癸未 

      　　诞敷景命。仰荷于至神。昭报殊休。虔增于懿号。盖为邦之大典。庇民之深旨也。而况翊宣元化。表式众灵。同阴隲于含生。播明威于福地。当王基肇启。固降监而已彰。洎文考缵承。复先期而斯应。繇是亟营珍馆。并荐徽章。蒙介福于无垠。佑鸿图于累盛。顾惟眇质。绍抚绵区。典礼交修。祺祥沓委。缅怀幽赞。敢怠钦崇。是用益以丕称。奉之茂则。庶伸美报。式达至精。翊圣将军。宜加号曰翊圣保德真君。 


      　　申告上圣号赦文大中祥符八年正月壬午 

      　　国家钦奉骏命。驯致大宁。茂积累之祥。集圜方之祐。肆予凉德。祗绍庆图。夙夜之怀。靡忘于恭已。穹昊之顾。屡降于维祺。而自申锡秘文。交脩盛则。升紫烟于云岱。瘗黄玉于魏脽。降歘驭于杳冥。述璇源于悠永。以至黍稷丰楙。疆埸谧清。景风甘雨以应期。肆伐濯征而咸息。鸿藻纯懿。焕乎而可观。坠典阙文。昭然而并举。内循菲薄。克广帝猷。盖自出震。诞垂道隆。是崇明号。祗答珍符。由是揆献岁之初。率绵区之众。虔瞻层宙。肇荐强名。恭展皇仪。亲临靖宇。望益高于霄极。达封奏于元都。加以奉温玉之宝章。登明霞之宏构。延兹介祉。庇及群黎。巨礼财成。灵心向答。无疆之美。既集于邦家。涣汗之恩。宜覃于海域。式布惟新之泽。用颁大赉之仁。可大赦天下。系囚已杀人、十恶罪至死、官典犯正枉法赃、不赦外。斗杀情可悯者奏裁。自余咸赦除之。天书仪卫使已下并加锡赐。天书仪仗兵士并与特支。迎奉天书道官、行事官、第与支赐。马步军将士并特支。在京职任京朝官。迁秩及三年、应景德四年七月四日敕命磨勘者。并令审官院考课引见。其外任未经磨勘者。具历任申审官院奏裁。得替幕职、州县官。及殁王事亲属。授司士参军。白衣选人年及格者。并放选。贬降授官。等第陟升量移叙用。除名、追官、停职任、放逐便人。许于刑部投状。冲替未得与官。诸色违碍选人。许于南曹投状。举人因事殿举。永不得入科场。不经刑责者。许依例应举。三京诸路。大中祥符七年终已前。夏秋及缘科税赋贷粮和籴见欠者除放。缘河江淮两浙水灾民田。不曾除破省税者。并蠲之。诸路州军监。自今灾伤不稔。并须即时闻奏。当职官议体量振恤。东封、汾阴、奉祀主持官物少欠非侵欺者并放。诸坑冶不敷岁课。悉蠲之。京东西、河北、修河地分。岁役人夫。科配物料。念我蒸庶。得无重劳。宜令转运司及本州长吏。察访官员、使臣、州县吏。有能究其本末、知其利害、省功减料、以惜民力、而河防津要、岁不冲决者。具事以闻。如实获其利。当即行奖擢。诸路亲民官。廉白持操。恪谨从公。不用刑而常赋登。不害民而庶事集。狱讼无挠。里闾共推者。转运司以闻。天下才器之士。或淹下位。或滞草莱。及高年不仕。德行可称。义夫节妇。孝子顺孙。具名以闻。孤寡茕独。不能自给者。陪加存抚。没王事官子孙。并与录用。岳渎名山大川。历代圣帝明王。忠臣烈士。载祀典者。所在精洁致祭。近祠庙陵寝。禁其樵采。祠宇坏者。官为完葺。亡命军人盗贼。许百日之内首露。踰限不至。复罪如初。是日令天下州府致醮。内外臣庶之家设香烛。于戏。九域隆平。三神眷祐。荐紫清之称谓。已展于精衷。奉河洛之图书。复扬于丕则。顾福禧之所及。谅溥率以咸均。咨尔庶邦。膺兹洒泽。体予深意。益务慎修。 

      　　画赵氏神仙四十人于景灵宫廊庑诏大中祥符八年七月丙辰 

      　　朕躬对飙驭。获闻系源。载怀尊祖之心。用构列真之宇。顾惟宗姓。实富灵仙。遂命枢密使、同平章事王钦若。于道藏中检阅。凡得赵氏神仙四十人事迹。所宜写以丹青。列于殿庑。观古人之象。恭以奉先。炳帝者之仪。森其在望。庶昭懿范。永示方来。宜令修景灵宫司。画于廊庑。 


      　　以来年正月二日上圣祖徽号诏大中祥符九年十月壬申 

      　　乃者苍昊顾怀。真游降格。侧聆谆诲。逖悟仙源。允昭积累之祥。洞协希微之应。宗祊蒙佑。遐迩均欢。是用率吁群诚。归尊上帝。揆首春之谷旦。荐徽典于真宫。式戒先期。已申诞告。重念答太霄之洪覆。既竭寅恭。崇圣祖之丕名。合遵严奉。爰因吉序。并展盛仪。以来年正月二日诣景灵宫。奉上圣祖天尊大帝徽号。咨尔中外。体兹意焉。 


      　　上玉皇大天帝圣号衮服册天禧元年正月辛丑 

      　　臣闻曰至曰妙。道之精也。为昊为苍。天之大也。虽上德不德。曷可以详言。而常名无名。于是乎丕显。所以上受之而弗让。下奉之而归尊。盖三才之至公。亿龄之巨典也。伏惟玉皇大帝。刚健纯粹。高明博临。生造化之先。居正真之始。九阳有命。恭己而财成。万＜宀禹＞无疆。克仁而大芘。若乃广运之圣。不测之神。总治百灵。统齐七政。茫茫率土。祗仰于监观。蠢蠢流形。钦承于覆冒。是以自翕辟之始。浃融结之区。照日月之辉。沐雷雨之泽。为物为变之类。丽天丽地之畴。道荫诞敷。故谐其茂遂。皇灵昭着。故积其夤威。宜乎有国者兢兢而不忘。干干而内罄者也。臣顾惟眇质。获绍睿图。继祖考之庆基。守区宇之大器。向以干戈倒载。符瑞交臻。荐告先期。叠颁秘箓。云岱之岳。纪号而勒宗。河汾之邱。省方而报本。承仙宗之降格。述宝绪之开先。由是盛则隆兴。纯禧纷委。嘉生并育。善气弥充。俗阜醇和。路盈雅讼。岂云寡昧。能致于升平。盖自顾怀。茂彰于保祐。夫杳冥之况。既表于殊尤。菲薄之诚。敢忘于励翼。于是举邦国未行之事。报太紫曲成之仁。祗率舆民。奉崇宝号。太上者首出庶务。开天者资始六合。执符御历者冠于司牧。含真体道者契于自然。瞻玉宸之崇高。思璇霄之尊极。合为丕称。奉于清都。臣不胜大愿。谨率天下臣庶。奉玉册玉宝。恭上圣号。曰太上开天执符御历合真体道玉皇大天帝。伏惟允彰鸿名。俯昭至精。永流介福。下及怀生。翼翼小心。诞膺于乃眷。昭昭嘉应。永保于咸亨。臣某惶恐再拜谨言。 


      　　以正月十五日行宣读天书礼诏天禧元年正月丙午 

      　　朕以眇躬。获绍隆构。仰庆灵之积累。荷穹昊之监观。秘箓垂文。珍图锡祚。告卜世卜年之业。谕时万时亿之祥。载惟凉薄之姿。寅奉殊尤之贶。每增夕惕。祗答天祺。登岱岳以垂鸿。巡魏脽而育谷。而又飙轮临暨。浚发于仙源。曲里朝修。崇严于道荫。旷典以之交举。厚福繇是咸怀。遂同海域之心。恭上紫清之号。揆首春之谷旦。陈徽册之盛仪。复造殊庭。荐称神祖。导珍符而展采。标瑞历以建元。乃至洁祀太宫。升禋吉土。式罄奉先之孝。克伸大报之诚。福贶来同。感悦交集。夙宵内省。寅畏靡遑。思与官师。共遵天诲。体清净之妙本。保悠永之真风。是用顺考灵辰。宣扬秘谍。共守大中之道。愈钦皇极之规。谨以今年正月十五日。行宣读天书之礼。繄尔宰府。体兹意焉。 


      　　上圣祖圣号仙衣册天禧元年正月壬寅 

      　　粤以生三为大。实本乎道枢。得一以灵。聿资乎神教。洪惟圣祖。降自先天。位冠真阶。功宣民极。施及中古。再抚庶邦。修德振兵。举贤播谷。顺风而访道。迎日以授时。大勋布昭。淳化宣洽。乘生气于五胜。司命纪于九清。陟降霄昊。财成品汇。复应帝命。垂庇皇宗。昭启孙谋。永绥天禄。曩以秘文申锡。灵眷是将。协梦告期。奉符拜贶。今复警于宵寐。彰厥殊休。纡乃云軿。戾于禁闼。众真翊导。尊象粹和。躬听至言。获知洪绪。俯循冲菲。实荷顾怀。钦膺羡锡之祥。丕阐莫京之胄。璇源惟永。宝历无疆。纯嘏荐臻。感应交集。是用敷求令典。申荐徽名。稽众妙之渊宗。述无方之况施。本枝所系。仰祖德之有开。天极至高。俪帝宸而增焕。表兹崇尚。以答高明。谨奉玉册玉宝。恭上圣号。曰圣祖上灵高道九天司命保生天尊大帝。伏惟监德霄垠。贻休宗社。永隆孚佑。诞集祺祥。丕冒群伦。翕受蕃祉。 


      　　太极观上圣祖母元天大圣后徽号册 

      　　维天禧元年岁次丁巳。三月庚子朔。六日乙巳。嗣皇帝臣某。再拜稽首上言曰。恭以大道无形。为一气之祖。至神毓粹。居二仪之先。洪惟灵懿无方。柔明有赫。总妙本而资始。启真绪以肇基。乃眷冲人。嗣守洪构。夙持励翼。思致洽平。乃者层宇监观。秘符申锡。佐绵长之祐。示清净之方。瑞命殊尤。景贶纷属。繇是勒封云岱。展事汾脽。既明察以交修。复祺祥而荐至。仙驭告期于中禁。晬仪来自于太霄。法从俨其音容。谆诲受于清密。谕感祥于大电。聆育圣于高邱。厚德孚先。璇源长发。猥绍诒谋之庆。敢忘克荷之难。享是休嘉。永怀钦奉。惟祖德之盛。爰上丕称。而母仪之尊。未崇显号。斯所以顺稽鉅礼。式耀徽章。允罄精衷。肃伸昭报。谨奉玉册玉宝。恭上懿号。曰圣祖母元天大圣后。恭惟诞膺茂典。丕赫殊休。垂佑后昆。永锡繁祉。 


      　　封真武灵应真君诏天禧二年六月丁巳 

      　　洪惟真武。定位阴方。幽赞上穹。亶彰妙用。京室之奥。见象斯殊。毖涌神泉。逈为地宝。克蠲民疾。丕显灵休。茂建真祠。式申严报。爰讲求于盛典。特崇丽于徽名。永耀真阶。益延民祉。真武将军宜加号曰真武灵应真君。 


      　　唐葛周将军加号真君诏嘉祐八年三月丁巳 

      　　神圣至幽。必有验于显。诚心至着。必有达于微。音容相交。符应若合。上仙隐影唐将军。上灵飞形葛将军。直使飞真周将军。阶列仙游。名在真籍。顷朕违豫。焕然感通。孚佑有加。康复如故。唐将军加号道化真君。葛将军加号护正真君。周将军加号定志真君。仍于在京宫观内。营建殿宇。庶殚精衷。庸答休证。 


      　　梅福封寿春真人制 

      　　敕。某在汉之际。数以孤远。极言天下之事。其志壮哉。晚而家居。读书养性。卒遗俗高蹈。世传为仙。今大江之西。实存庙像。祷祠辄应。能泽吾民。有司上闻。是用锡兹显号。光灵不泯。其服朕恩。可。 


      　　郴州苏仙山苏耽赐号冲素真人制元符三年五月戊寅 

      　　敕。维尔生于遐裔。世传为仙。历千余年。犹能惠泽一邦。有请辄应。州上其事。朕用叹嘉。因民之心。锡以显号。尚其敷佑。永庇斯人。可。 

      　　赤松凌虚真君制元符三年九月 

      　　敕。道无方体。供物之求。兆见禨祥。发于感忽。赤松真君。纪于仙箓。神农之师。雨旸并时。有求必应。一方所仰。千载如存。祗答灵休。用申茂典。可加号赤松凌虚真君。 


      　　建长生宫诏崇宁元年七月三日 

      　　朕以火德荧惑真君。耀赫垂照。执法于天。视哲礼修。星躔循轨。若逆守则示罚。或退舍以昭祥。巨宋勃兴。寔繄炎德。宜崇灵馆。仰答真休。冀获鉴临。敷锡寿祉。已令就洞真君旧基。脩建殿宇。设像寅奉。可改赐曰长生宫。 


      　　上玉皇上帝尊号御笔手诏政和六年四月二十九日 

      　　道不可名。而隐于无名。名以既有。则可名于大。可名于小。故自古及今。其名不去。强而名者曰道。形而上者曰天。神而应之曰帝。三者同出异名。朕德不类。获承至尊。惟道之大。微妙元通。深不可识。夙夜祗栗。恐不足以体法而顺承之。永惟玉皇大天帝昊天上帝、至宰万化。名殊实同。而昔之论者。析而言之。不能致一。故于徽称。阙而未备。今兴建明堂。以享以配。而名实弗称。震于朕心。大惧无以承天之休。钦帝之命。谨涓日斋明。恭上尊号。曰太上开天执符御历含真体道昊天玉皇上帝。其令有司备礼。奉上玉宝玉册。以称朕意。 


      　　上玉皇徽号赦政和六年九月五日 

      　　门下。朕嗣守洪图。绍膺骏命。诞受函蒙之祉。潜孚简在之心。于时保之。既昭假尔。惟混茫之莫测。顾称谓之或殊。稽考前王。循沿旧典。虽着克诚之享。未闻至当之归。朕钦若昊天。昭事上帝。夙兴夜寐。不敢康宁。必也正名。合而为一。式涓谷旦。丕讲盛容。聿申虔告之文。肆展躬行之礼。制为宝册。恭荐徽称。精意默通。灵心响答。报以介福。岂予一人之敢专。锡厥庶民。嘉与万邦而共庆。导迎和气。均霈鸿恩。可肆赦天下。云云于戏。帝命不违。敢怠灵承之意。天休滋至。用覃肆眚之仁。尚资修辅之勤。永弼隆平之治。爰绥尔众。咸体朕怀。 


      　　天神下视太师蔡京乞宣付史馆御笔手诏政和三年十一月九日 

      　　朕德不类。获承至尊。永惟天地宗庙之重。夙夜惕厉。罔或弗祇。乃以冬日之至。钦修四祀。爰命有司。规法三代。肇造礼器。体兹大道。改用元圭。祗戒精专。以期昭感。自宫徂郊。顾瞻空际。天神降格。辇辂仗卫。见于道左。云剥日出。视之显然。裒时之对。来止来临。非特影响形声之应。顾朕何德以堪之。天人之际。夫岂远哉。缅稽天若。其敢不钦。惟尔百辟卿士。务叶乃心。交修罔怠。用答扬我休。应可依所奏。止东上阁门拜表。 


      　　图写九星二十八宿朝元冠服颁行天下诏宣和元年五月二十七日 

      　　朕丕承宝绪。抚育黎元。遵道庇民。咸跻寿域。其于严恭肖像。罔有弗虔。比览宫观祠宇。九星二十八宿真形。有服牛乘马、操戈执戟者。有戎衣端坐。露顶跣足者。或裸袒其体。或瓮缶以居。率皆诞怪万状。黩侮靡常。欲祈降格上真。丕冒景贶。莫可得也。朕以谓高辰列曜。参拱玉帝。以辅元化。莫非冠服端肃。俨然之相。隐显虽殊。天人不远。正如世谛君臣之理。曾何若是。万几暇日。稽考琼文玉笈。究其杳然。果得其详。躬御丹青。图写九星二十八宿朝元冠服图。颁行天下。昭示多方。庶使群动倾瞻。咸趋妙道。穰穰之福。以逮邦家。岂不伟欤。 




      ●宋大诏令集卷第一百三十七 

      　　典礼二十二 

      　　地示 山川 杂记 

      　　五岳四渎庙长吏每月点检令兼庙令尉兼庙丞诏开宝五年三月壬辰 

      　　五岳四渎。典礼斯在。庙貌祭器。＜胗-彡丁＞蚃是依。向以主者不恭。民祠罔禁。至使屠宰于阶戺之侧。庖爨于廊庑之间。黩彼明神。汨于常祀。屡经损秽。几致倾颓。昨已特命修崇。咸臻显焕。宜申告诫。俾务精虔。自今逐处长吏每月亲自检视。仍各以本县令兼庙令。尉兼庙丞。祀事一以委之。常须洒扫。务从蠲洁。无纵士庶辄有损败。其东海庙等亦准此。 


      　　赐灵源庙额诏咸平元年四月戊戌 

      　　卫之百门庙。门之水出焉。神灵攸居。貌像斯设。凡所请祷。答以勤诚。不有嘉名。孰谓昭报。宜赐额曰灵源。 

      　　加号仁圣天齐王诏大中祥符元年十月辛亥 

      　　节彼岱宗。载乎祀典。列九州之镇。冠五岳之雄。眷言封勒之区。允谓神灵之府。朕肃承景贶。恭展上仪。惟＜胗-彡丁＞蚃之垂休。乃纷纶而荐瑞。宜增美号。以报神功。泰山天齐王宜加号仁圣天齐王。修饬庙宇祭器。又封咸灵将军为炳灵公。令兖州加葺祠庙。封泰山涌泉庙为灵派侯。亭亭庙为广禅侯。兖州邹县峄山庙为灵岩侯。各遣官致告祭。 


      　　进号显圣灵源公诏大中祥符元年十一月丙子 

      　　四渎之雄。九河居要。夙着浮沉之典。式尊正直之神。朕展采乔岳。致诚有昊。爰历宣防之地。缅怀烈圣之功。皇运肇开。澄澜宿应。钦惟善利。用益嘉名。宜进号显圣灵源公。仍遣右谏议大夫薛映往河中府。比部员外郎丁顾言就坛祭告。 


      　　遣官祭河诏大中祥符四年十二月辛酉 

      　　中冀之区。洪河所出。汾川合注。禹迹遗灵。四渎所宗。五祠惟旧。方致虔于厚载。屡发祉于灵长。善利无涯。澄澜有泚。永惟崇报。兹用讲求。爰自封勒之初。已增焕赫之号。难从再渎。弥积至虔。宜令太常少卿直昭文馆谢泌致祭。仍告已封之意。 


      　　西岳加号顺圣金天王诏大中祥符四年二月乙丑 

      　　豫镇雄基。河神远迹。主少阴而成物。介西夏以奠方。制跸经涂。崇峦在望。惟炳灵于骏极。实幽赞于沉潜。昭报冥休。用增显称。西岳金天王宜加号顺圣金天王。遣鸿胪少卿裴庄诣祠致告。 


      　　五岳升帝号诏大中祥符四年五月乙未 

      　　峻极之岳。上配于圆穹。聪直之神。助司于元化。缅惟前代。并建王封。奉祈报以惟寅。蕴休祥而匪测。顾惟凉德。久荷蕃厘。自祇陟于神房。洎亲祠于吉壤。造发生之宇。获荐明馨。款削成之峰。载瞻庙貌。精一之心克协。＜胗-彡丁＞蚃之应沓臻。惟彼嵩高。超于衡服。爰暨朔巡之镇。实临代北之区。咸茂粹灵。以绥黎献。是用昭升帝箓。允答神功。永增徽册之华。益厚群元之祉。今加上东岳曰天齐仁圣帝。南岳曰司天昭圣帝。西岳曰金天顺圣帝。北岳曰安天元圣帝。中岳曰中天崇圣帝。仍各遣官诣岳祠致告。择日备礼奉册。命翰林学士李宗谔、龙图阁直学士陈彭年与礼官详定仪注。 


      　　奉神述大中祥符四年六月乙巳 

      　　朕还衡汾壤。舍爵太室。鸿仪毕举。庆赐大行。历代之文。靡有不讲。百神之祭。靡有不崇。上以答纯禧。下以扬盛则。庶元休之昭降。俾黔民之和乐也。眷惟列岳。实辅柔祗。设固一方。盘根千里。云雾之所滋。泉源之所吐。草木之所殖。鸟兽之所蕃。故明神攸居。阴隲斯显。察群生之善恶。司庶汇之祸福。至若百谷之丰俭。兆人之寿夭。虽云命历仰制于天心。然而政令下属于神道。经典之所载。史氏之所传。或加其圭弊。或禁其樵采。或增其奉邑。或尊其名称。罔不寅畏则嘉应昭格。怠惰则咎征咸作。暨乎琅函之閟籍。金简之隐书。并着微言。具存妙迹。虽幽显而莫测。故影响而可知。向者祼鬯寝园。望崧邱之峻极。奉符邹鲁。登云岱之郁苍。祈谷魏脽。涉太华之灵异。睹流形之为大。知降福之无方。由是中心。愈增祗肃。复念获以凉薄。嗣临区宇。五兵倒载。万国来同。稼穑保于顺成。蒸黎息于疵疠。苟非两仪之垂贶。万灵之幽赞。何以彰兹交感。成其永图。今乃备邦国之徽章。极方册之令范。恭以懿号。荐于岳神。岂独断自朕怀。抑亦参之古义。夫域中之大。其名有二。唐虞谓之帝。商周谓之王。奚必商周之崇名。可以施于臣下。唐虞之尊称。莫得奉于明灵。每夙夜而靖思。实寤寐而罔措。以兹折中。亮为至当。加以车服之制。羽卫之容。夙以同符。今复何避。况惟此举。本用庇民。在乎眇躬。且绝私祷。傥使神锡其祐。民获其惠。溥天之下。靡有后艰。含生之流。荐膺多福。予之愿也。人其鉴焉。则前代所无。后王所建。详观旧史。实繁有徒。但询厥意何如。岂惮事有改作。尚虞率土。未照此诚。乃率尔成文。亦庶几言志云尔。 


      　　加上五岳后号诏大中祥符四年十一月戊戌 

      　　朕以列岳奠方。配天作镇。粹灵所宅。百代仰其聪明。云雨所滋。万物承其化育。寔凭幽赞。思极钦崇。由是昭备物仪。推尊帝号。矧柔灵之作合。俨象服而有容。载举徽章。式光内位。其加上东岳天齐仁圣帝淑明后。南岳司天昭圣帝景明后。西岳金天顺圣帝肃明后。北岳安天元圣帝靖明后。中岳中天崇圣帝正明后之号。仍遣官祭告。 


      　　令杭州吴山庙春秋建道场诏大中祥符五年五月乙未 

      　　杭州吴山庙神。实主洪涛。聿书往册。顷者湍流暴作。闾井为忧。致祷之初。厥应如响。御灾捍患。神实能之。用竭精衷。有加常祀。庶凭诚感。永庇居民。宜令本州每岁春秋建道场三昼夜。罢日设醮。其青词、学士院前一月降付。 


      　　封焦山诏大中祥符七年三月戊寅 

      　　丹徒古郡。焦岫灵祠。闻舟楫之人祷祈多应。聪明是仰。崇报有经。峻国爵之等威。备祠官之严奉。焦山在江中。近海门。祷之有应。故加封号。仍制文告之。刻石庙中。 


      　　崔府君封护国显应公诏 

      　　昔汉令遗爱。房祀洛郊。蒋侯能神。庙食吴壤。矧都鄙所驭。＜胗-彡丁＞蚃载臻。眷是灵祠。本于外服。且以惠存滏邑。恩结蒲人。生着令猷。殁司幽府。案求世系。史逸其传。尸祝王宫而民赖其福。阴施兹厚。宠数未崇。非所谓咸秩无文报有德也。宜锡显号。加视上公。牢具采章。咸称其礼。崔府君宜特封护国显应公。 


      　　封嘉岭山神诏康定元年五月甲申 

      　　太一宣威。允资神祐。钟山致祷。实壮司征。蕞尔氐羌。儳焉啸聚。违德背惠。自奸不祥。崛彼云峰。寔惟守祀。遘梯冲之向海。兴雨雪而外凌。闇冥之交。仿佛有睹。狂寇惊溃。坚垒妥安。捍民成功。蒙福斯厚。而名爵未着。牢具不丰。非所以重依人、尊受职也。宜彼称号。视秩群公。肃恭奉祠。咸与加等。特封延州嘉岭山神为威显公。仍令本州差官往彼祭告。 


      　　商州黄砂岭庙特封灵泽侯制 

      　　敕。神依人以见其用。而人亦赖神以济。盖处于阴阳。行于幽明。而迭相为利者也。惟岭有祠。祈罔不答。守臣上其事。朕嘉异焉。锡爵加号。以报神惠。食于其土。永孚民休。可特封灵泽侯。 


      　　曹州仿山神封丰泽侯制 

      　　敕。守臣言曹州有仿山神。或以为始封君之庙。岁首旱暵。躬致祷焉。雨致若期。苗稿而复。实借德泽。以芘一州。朕加厥功。思所以报。疏爵锡号。为神休光。可特封丰泽侯。 


      　　岳州昭烈灵妃锡号诏 

      　　湘湖之神。主福方国。位秩名数。可无称哉。岳州昭烈灵妃、纯孝加人。生禀至性。利泽及物。死而不忘。瞻言祠宫。奠彼州服。比因旱暵。甘雨应祈。有司请焉。宜有昭答。敷锡懿号。显扬灵休。 


      　　丹州咸宁郡王庙可忠武王沂州艾山神庙可灵镇侯安州龙泉庙可灵泽侯制 

      　　敕。古之诸侯。得祀其境内山川之神。非使之徼福以利乎己也。盖神之德及民。则思所以报之。眷言灵祠。奠彼邦服。比因旱暵。嘉泽应祈。有司请焉。宜有昭答。疏爵锡号。显扬神休。可。 


      　　郓州灵津庙龙女可特封神济夫人制 

      　　敕某。神幽而难明也。朕于祠事顾何所适莫哉。惟功逮吾民。斯报之而已矣。郓州上奏。农岁旱暵。有谒于庙。兴云油然。利泽兹土。加锡美号。用孚光灵。永庇一方。尚有常享。可封神济夫人。 


      　　灵惠侯进封灵惠应感公制内降。近年京中人民。春夏间多疫疾。于灵惠侯庙请水。往往痊安。奉圣旨云云。 

      　　尔父守蜀。建二江之利。功施于后世。尔亦以神显于西土。父子庙食。相传至今。比岁京师赖以为福。民罹札瘥。请祷辄应。夫有及人之功者。必飨爵秩之报。幽显虽异。朕何间焉。建尔上公。申锡嘉号。式从民志。以侈神休。宜特封灵惠应感公。 


      　　显灵顺应神妃立庙赐冠帔诏绍圣四年八月戊戌 

      　　北有御河。久堙弗治。疏源导滞。还复故流。厥绩既成。神实有相。显灵顺应神妃、出应无方。幽赞工事。即其旧号。俾建新祠。揭虔妥灵。加赐冠服。昭答神贶。永庇一方。可依前黄河显灵顺应神祀建立庙额。仍赐冠帔。 


      　　灵感军山庙封嘉惠侯制元符三年五月癸巳 

      　　敕。南丰之境。峰峦耸秀。望之见于数百里之外。是为军山。有神祠焉。祷祈辄应。使兹一方无旱干水溢之患。神之为赐彼土大矣。而封贲之秩。未有以称报事之心。宜锡命书。俾新美号。尚期灵贶。永庇吾民。可封嘉惠侯。 


      　　皮场土地制建中靖国元年六月戊午 

      　　敕。皮场土地。人神之分异矣。传称以道莅天下。则其效至于神不伤人。尔神非特不伤人而已。疡医之所难疗者。又能愈之。以显济于一方。朕咸秩无文。肆及遐外。而况都邑之内灵贶若此者乎。爰视侯封。褒锡美号。益隆初惠。以助吾仁。可特封灵贶侯。 


      　　皮场土地封灵贶公制中书省奉圣旨。皮场土地灵贶侯、以灰药救疾。所疗辄愈。尚居侯列。未称其神。可封以公爵。 

      　　敕。皮场土地灵贶侯。夫神与吏。有功吾民。则褒崇之。虽幽显不同。而示天下之公一也。惟尔有神。疗民疾苦。所疗辄愈。厥功着焉。易侯而公。以称先灵。以慰民望。祗予之诚。以示朕爱民宠神之意。可特封灵贶公。 


      　　后苑土地可封显应侯制 

      　　敕。后苑土地。尔神分职幽间。实在禁籞。数有显应。动乎见闻。宜昭正直之功。用锡列侯之号。享千秋祀。与国无穷。可封显应侯。 

      　　在内城隍土地封昭贶侯制 

      　　敕。某神。朕惟百神受职于都邑之内。犹百官之在朝廷。各司其事而不相乱。苟有功于国。则必有以报之。亦无幽显之异也。尔主吾城隍。为日久矣。而能肃镇方隅。敉宁中外。既昭殊贶。宜焕褒崇。用比秩于上公。仍宠膺乎显号。尚惟顾享。益致闳休。可特封昭贶侯。 


      　　邵武军泰宁县孚应庙灵符侯封宁惠公灵祐侯封宁顺公制 

      　　邵武军泰宁县孚应庙灵符侯、灵祐侯。朕惟民功。祀典所秩。矧彰灵贶。宜有宠褒。惟神作庇遐方。威信夙着。殄灾降福。有祷必从。曩在先朝。已膺显命。阅时未久。休应屡闻。宜锡恩荣。增崇褒爵。尚其歆怿。益祐彼氓。灵符侯可特封宁惠公。灵祐侯可特封宁顺公。 


      　　福州古田县惠应庙侯山神封顺宁侯制 

      　　福州古田县惠应庙侯。山之神自唐。庙食于今数百年矣。我崇宁初始赐庙额。而疏封之荣。盖未及也。迩者漕臣上言。即县水旱。祈祷屡应。雨既若时。岁乃大熟。冀加褒显。用答灵休。朕用汝嘉。锡之侯爵。尚其歆怿。永庇一方。可特封顺宁侯。 


      　　台州仙居县括苍洞徐真人封灵应真人制 

      　　台州仙居县括苍洞徐真人。至德之人。用心若鉴。损虚泛应。下视无方。加惠吾民。在所昭报。申之显号。兹谓国章。尸而祝之。俾永承事。可特封灵应真人。 

      　　道州营道县灵济庙封灵济夫人寿州寿春县灵济庙封普惠侯制 

      　　道州营道县灵济庙等。惟尔有神。庙食滋久。克有灵贶。以为民休。肆加褒崇。锡以封爵。尚其歆怿。永福此邦。道州营道县灵济庙可特封灵济夫人。寿州寿春县灵济庙可特封普惠侯。 


      　　灵惠应感公封昭惠灵显王制 

      　　灵惠应感公。惟神迈迹右蜀。克载典祀。飙驭赴感。蒙福京畿。至灵克昭。有祈必应。梦协朕志。袭于嘉祥。王师西征。叛羌负固。能出云雨。遂殄丑夷。实繄神威。默相予武。夫有功不显。既应庙食之隆。而昭报尤殊。宜恢王爵之奉。歆是褒宠。永孚灵休。可特封昭惠灵显王。 


      　　安泰门外天曹掠剩使者李大夫封灵德侯制 

      　　城北安泰门外天曹掠剩使者李大夫。祈祷累有应验。可特与封侯爵。制曰。天曹掠剩使者李大夫。惟神所宅。在国之阴。赴感应祈。有赫斯德。疏封锡号。用侈厥灵。其永邦休。以绥庙食。可特封灵德侯。 


      　　归州黄魔神封显济侯鄜州建威将军封灵应侯制 

      　　归州黄魔神。鄜州建威将军等。神者。民之依也。维聪明正直。丕为灵享。以有庙食。潜播阴德。祈必感孚。宜侈恩封。式昭殊应。肆加侯爵。仍易徽名。尚迪神休。载光典祀。黄魔神可特封显济侯。建威将军可特封灵应侯。 


      　　永康军崇德庙郭舍人封威济侯制 

      　　永康军崇德庙郭舍人。惟尔有神。英惠灵显。父子擒水怪以成茂功。故能托兹庙食。介福于民。时之水旱。人之疾苦。祈祷辄应。申锡侯封。用昭殊效。其克歆承。永垂灵祐。可特封威济侯。 


      　　永康军崇德庙昭惠灵显王夫人封章顺夫人制 

      　　永康军崇德庙昭惠灵显王夫人。朕惟有外治者必有内助。非特显而在人者有之。幽而在神者亦与有焉。昭惠灵显王功昭西蜀。福被中都。护国惠民。利泽尤着。意夫人之灵有以助之也。宠锡荣名。用彰异迹。服兹茂渥。尚其居歆。可特封章顺夫人。 


      　　杭州天目山昭应庙神封渊源侯制 

      　　杭州天目山昭应庙。神之应物。敏犹影响之随。爵以报功。罔有幽明之间。惟神变化不测。升降自如。灵德托乎三池。惠泽浸于一境。旱灾或至。所祷辄通。沴气潜消。丰年屡格。既蔼闻于朕听。宜申锡于侯封。永芘下民。益施美利。可特封渊源侯。 


      　　成都府温江县洁惠庙范长生封妙感真人制 

      　　成都府温江县洁惠庙范长生。其存也着贤号于一方。其殁也施灵德于千载。自非体道含真之士。畴克尔哉。当其岁或水旱。民致祷祈。时若雨旸。应如影响。聿清乖气。易为丰年。有司上闻。良用嘉叹。式昭美报。申锡荣名。庇此蜀民。永垂道荫。可封妙感真人。 


      　　施州清江县永福庙神封加惠侯制 

      　　施州清江县永福庙。朕秩祭祀以驭神。颁爵位以称德。傥潜敷于利泽。宜显被于褒荣。惟神德及一方。功施品物。民致诚祷。应如响随。时若雨旸。驱除疠疫。宠加美号。申锡殊封。歆乃茂恩。佑兹远俗。可特封加惠侯。 


      　　五镇进王爵制 

      　　东镇沂山东安公。南镇会稽山永兴公。西镇吴山成德公。北镇医无闾山广宁公。中镇霍山应灵公。朕治格平成。世跻嘉靖。柔祇协应。珍瑞沓来。何昭贶于百祥。由孚灵于列镇。乃眷元丰之旧。尝加成德之封。赐举徽章。遹追先志。惟神姿凝博厚。性本静安。敷佑含生。东安公奄奠东土。永兴公奄奠南服。成德公奄奠西土。广宁公奄奠朔土。应灵公奄奠中土。宜增崇于王爵。用显正于邦仪。尚冀歆承。永臻定泰。可兹封王。 


      　　昭惠显灵王封真人赐中书门下诏 

      　　门下。天下有道。聿多助顺之休。圣人成能。斯极感神之妙。昭惠显灵王。英明夙降。变化无方。治水救民。本上穹之所命。纪功载德。有往牒之具存。肇自祖宗。间兴师旅。能施云雨。复济阴兵。致殄羌戎。备昭灵迹。比濯征于夏寇。乃克相于天威。雷霆声震于敌城。人物飙驰于空际。荡平巢穴。肃静疆陲。矧兹京邑之繁。尤被福禧之广。册封王爵。血食庙廷。尚仍祀典之常。昌侈天真之贶。宜更显号。以示钦崇。可改封昭惠显灵真人。故兹诏示。想宜知悉。 


      　　后土尊号御笔手诏政和六年十月十五日 

      　　王者父天而母地。事天明。事地察。明故先之而弗违。后之而奉时。察故俯以观其文。卑以观其法。动静翕辟。一阴一阳。其称名殊。其为道一。乃者祗率万邦黎庶。为之名号。以玉册玉宝昭告于上帝。至哉坤元。万物所资生。直方以大。未有称谓。非所以显微阐幽。通神明之德。朕夙夜祇栗。罔敢怠忽。若稽在昔。夏日之至。于国之北。将求神于泽中之邱。虽名不足以尽道。而道隐于无名。则名不可已也。夫顺承于天。效法于下。厚德载物。含宏光大。地德也。谨以是德上徽号曰承天效法厚德光大。以尽兢兢业业母事之礼。可令有司检会故实。择日恭上。布告中外。咸使闻知。 


      　　地祇尊号内加后土二字御笔 

      　　恭上地祇尊号。永惟地道。上顺承天。皇天后土。阴阳之理也。旧地祇未有后土之称。可于尊号内加后土二字。 

      　　杭州英烈王可封昭显英烈王制 

      　　朕惟非常之杰。就功烈于一时。不亡者神。示英灵于千载。式褒祀典。爰重王仪。具位某神。智足强吴。力能破楚。顾威名之已着。曾忠谏之弗衰。祠于胥山。肇自战国。岁事必祷。江潮以平。比因海邦贡使之还。能体朝廷绥远之意。有祈辄应。克济且安。既昭显于精诚。用增崇于美号。尚怀助顺。以永孚休。可。 




      ●宋大诏令集卷第一百三十八 

      　　典礼二十三 

      　　庙制 

      　　有司请议立宗庙奏建隆元年 

      　　伏以王者应天顺人。显受元穹之命。祖文宗武。合陈清庙之仪。今景运惟新。孝思追远。旧章未举。阙孰甚焉。请下百官议立宗庙。从之。 

      　　百官兵部尚书张昭等上庙室议建隆元年一月己巳 

      　　张昭等上言。得权判名表主客郎中任澈状言。宗庙之制。简册具存。有司爰考于旧章。祀典庶光于大事。谨案尧舜禹皆立五庙。盖二昭二穆、与其始祖也。有商建国。改立六庙。盖昭穆亲庙之外。祀契与汤也。周立七庙。盖亲尽之外。祀太祖及文王武王也。汉初立庙。悉不如礼。魏晋采周官。始复七庙之制。江左相承不改。然七庙之中。犹虚太祖之室。斯皆考法于前古。定议于一时。隋文代周平陈。博访两朝群议。但立高曾祖祢四庙而已。唐因隋制。庙止四亲。盖由始兴之君。有功之祖。皆在亲庙之中。故隋唐之初。定二昭二穆为四庙。自唐授梁晋。至于前朝。四庙之规。不易其法。有司立议。无能异同。谅由稽古之制不可改也。臣以谓建立四庙深合礼文者。臣昭等据任澈所议。伏惟王者孝惟报本。礼极奉先。瘗方泽而燎圆丘。为邦大典。左宗庙而右社稷。有国常经。其坛墠之规。昭穆之数。百王不易。三代同风。伏惟皇帝陛下承光宅之本基。尊武灵之洪绪。讴歌自逼。华裔知归。欲畴宣孟之勋。式合商周之典。其所立太庙七室。及追尊四亲庙。请如任澈所议。制曰。恭依典礼。 


      　　祖宗升配诏景祐二年五月甲申朔 

      　　朕闻王者奉宗庙。贵功德。禋天祀地。则有侑神作主之尊。审禘合食。则有百世不迁之重。朕以寡薄。获承天序。寔赖先烈。汔臻治平。惧不能扬祖宗之休。丕显懿铄。夙夜惟念。弗遑宁居。恭以太祖皇帝奋淳耀之精。辑乐推之诚。属五代浇季。中华剖裂。英威一震。罔不率俾。夷僣黜暴。皇纲再张。革其桀骜。纳诸轨度。规模宏远。诒万世法。太宗皇帝躬神圣之资。乃膺继述。来闽粤。复汾晋。方夏一统。尉候万里。兴文教。拔群材。思皇政经。忧劳庶务。惠泽渐渍。浃人骨髓。真宗皇帝钦明孝熙。恢缵鸿绪。勤俭以率下。哀矜以慎刑。抚和二边。兵不复用。民靡知役。物遂其生。因时昭泰。宪章考古。登封巡祭。声明焯燿。享国多载。仁恩溥博。昔商周之际。则长发大禘。严父配天。逮于汉氏。亦能尊二宗。立庙乐。朕甚慕之。肆我艺祖之受天命。建大业。可谓有功矣。二圣继统。重熙累洽。可谓有德矣。其令礼官稽案典籍。辩崇配之序。定二祧之位。中书门下审加详阅。称朕意焉。 


      　　议祧迁赐中书门下诏 

      　　敕中书门下。庙祧之序。盖有典彝。所以上承先王。下法后世。朕嗣宅大统。获奉宗祀。而世次迁毁。礼或未安。讨论经常。属我哲辅。于以佐朕不逮。而仰称祖宗追孝之心。朕览之矍然。敢不祗服。宜可所请施行。故兹诏示。想宜知悉。 


      　　令议仁宗神宗庙制诏元符三年九月乙亥 

      　　盖闻有天下者事七世。则迭毁之制有常。祖有功而宗有德。则不迁之庙非一。历观商周。下逮两汉。虽礼不相袭。而率由兹义。末予小子获奉匕鬯。常惧德薄。不足以对越在天。增光前烈。伏以艺祖应天顺人。肇造区夏。太宗受命继代。底定寰宇。真宗以圣继圣。抚全盛之运。奉太平之业。登岱告成。文物典章。于斯大备。昔在仁祖。并尊为百世不祧之庙。恭惟仁宗皇帝躬天地之度。以仁治天下。在位四十二年。利泽之施。丕冒四海。蚤定大策。授英宗以神器之重。措宗社于泰山之安。功隆德厚。孰可拟议。英宗皇帝享祚日浅。未究施设。奄弃万国。神宗皇帝以圣神不世出之资。慨然大有为于天下。兴学校。崇经术。劝农桑。宽徭役。禁暴以武。理财以义。凡政令法度有未当于理、不便于时者。莫不革而新之。功业盛大。何可胜纪。群臣援旧典数上徽号。然既深自谦挹。终抑而不居其圣。规模宏远。凛凛乎三代之风矣。而庙祏之制。殊未议所以尊崇之典。阙孰甚焉。此朕夙兴夜寐之所以不敢忘也。宜令礼官稽参商周两汉故事。考定仁宗神考庙制。详议以闻。庶成一代之典。以章本朝累圣功德之盛。以副朕为人子孙显扬尊奉之意焉。 


      　　复九庙诏 

      　　崇宁三年五月二十七日、三省同奉手诏。朕惟有天下者事七世。古之道也。乃者有司以哲宗皇帝嗣承神考。父子相继。自当为世。故上祧宣祖于夹室。据经合礼。已依所奏施行。去古既远。礼文残缺。诸儒之说不同。郑氏以谓太祖及文武不祧之庙。与亲庙四并为七。是不祧之宗。在九庙之内。王氏谓非太祖而不毁。不为常数。不祧之宗。在七庙之外。历选列辟。当措之宜。因革各异。惟我祖考功隆德大。万世不祧者。今已五宗。则七庙当祧者。二宗而已。迁毁之礼。近及祖考。殆非先王尊祖奉先之意。礼以义起。称情为本。可令所司集官议定。详具典礼以闻。 


      　　复翼祖宣祖庙诏 

      　　崇宁三年十一月四日、尚书省准十一月二十九日诏书。敕门下。朕诞膺文武之绪。祗遹前人之光。肆纂宏休。肇为九庙。用丕阐于彝训。爰敷告于庶邦。仰惟翼祖在天。毓璇源而骏发。安陵有衍。际皇武于始基。然循七世八室之规。则数合于古。遵四庙五宗之法。则礼未应迁。是用仰奉二祧之灵。复还列圣之次。虽丰而不昵。虽远而当礼。岂惟遵三代之徽猷。盖亦用本朝之故事。宗庙体大。朕何敢专。惟卿士之协同。引典章而具列。庶灵承于庙祏。以上安于威神。其已祧翼祖。当祧宣庙。并复故。故兹诏示。想宜知悉。 


      　　亲谒太庙 

      　　亲享太庙诏端拱二年七月丁亥 

      　　朕嗣守丕基。君临海＜宀禹＞。孜孜为善。常思虞舜之仁。翼翼小心。每慕周文之理。行之夙夜。勿敢遑宁。徒坚师古之心。每愧动天之德。所赖上元降鉴。宗社储休。率土之滨。三时不害。至于今岁。为大有年。岂凉薄之所能。寔祖宗之垂祐。是思躬谒清庙。祗见明灵。陈豆笾庶品之羞。荐金石九成之乐。谢兹元贶。聊展孝思。非惟上感于天功。亦冀虔伸于子道。凡尔中外。当体至怀。朕取今年八月二十四日亲享太庙。宜令所司详议仪注。务从简约。无至烦费。 


      　　停谒庙诏端拱二年七月辛丑 

      　　朕抚临区宇。司牧蒸黎。勤恤忧劳。夤畏祗栗。不敢自从于暇逸。惟思惠育于生灵。近者以稼穑丰登。风雨调叙。岂繄凉德。致是有年。实赖上灵。垂兹景贶。将欲归功于天地。爰思告谢于祖宗。已选良辰。躬谒清庙。庶展因心之祝。兼行及物之恩。而精诚未通。悬象垂诫。朕常历览图史。备觌古今。彗孛为祅。简册具载。三代而下。百王以还。或减膳撤悬。或责躬避殿。能变灾而为福。由克己以安人。若严仗卫于百司。鸣和銮于五辂。牺牲成列。金石盈庭。虽云志在孝思。无乃自亏贬损。事既干于典礼。情合酌于变通。有渎备物之仪。恐非列圣之意。所宜改作。贵在得中。谒庙宜停。仍令所司择日。御干元门肆赦。噫。朕不敏不明。托于人上。敢辞宵旰。务泰华夷。欲使万方。咸知引咎。凡尔中外。当体朕怀。 


      　　上尊谥毕躬谢太庙诏大中祥符元年十一月壬辰 

      　　朕祗事上封。克成大典。洎言旋于辇毂。合致谢于祖宗。盖以昭答景灵。增崇尊谥。属未行于礼册。难遽展于虔诚。今仰荐徽名。已陈明祀。特申祗见。用达寅恭。式尊归格之文。庶表奉先之志。朕取今月二十七日。俟上尊谥礼毕。躬谢太庙。宜令有司详定仪注。 


      　　孟冬亲诣太庙行祫享御札嘉祐四年四月丁卯 

      　　朕顾循菲质。膺守圣图。洁币、玉以事干祗。严圭鬯而奉宗庙。惇修将礼。举秩无文。亦尝复耕籍于灵坛。恢宗祀于路寝。斯牲匪爱。靡神不尊。用能诚志达于幽明。馨香格于上下。灵休见拥。至治用康。永言孝思。有怀先烈。惟祫享之义。着礼经之文。大祭先王。合食祖庙。盛迪尝之荐。深肃僾之怀。追孝奉先。莫斯为重。兹享之废。历年居多。有司所存。出于假摄。礼之将坠。朕甚悼焉。卜以孟冬。备兹法驾。款于太室。亲荐嘉笾。宜示先期。以伸诞告。朕取今年十一月内。择日亲诣太庙。行祫享之礼。其今年冬至亲祠南郊。宜即权罢。所有合行诸般恩赏。并特就祫享礼毕。一依南郊例施行。至日。朕亲御宣德门宣制。仍令所司详定仪注以闻。务遵典礼。勿俾烦劳。咨尔多方。咸体朕意。故兹札示。想宜悉知。 


      　　诸后祫享依旧诏嘉祐四年八月丁亥 

      　　朕惟春秋大事。在于禘祫。前诏太常崇案旧礼。期以孟冬之吉。躬祠祖庙。庶因合食。圣灵相接。以广烝烝之孝。而一二礼官。于别庙四后。有疑论焉。订之诸儒。议久未一。深惟祖宗之祭。至重至严。祖宗以来。有司摄事。行之久矣。祥符中、复经圣考着定明诏。当时礼官讲求。已云义莫可废也。矧兹眇末。甫崇孝享。其敢废先妣之旧礼。重违先帝之圣志哉。今亲享在近。未可轻议。其孝章、孝惠、淑德、章怀皇后祫享。且依旧典。候过大礼。令礼官重与讨论。咨尔辅臣。务于仍贯。故兹诏示。想宜知悉。 


      　　嘉祐四年祫享赦天下诏 

      　　门下。厚人伦者。惟孝是先。熙国典者。以祀为大。朕绍承祖武。膺荷邦图。眷言任重以至艰。渺若临深而增惕。居常进擢端士。询求善经。所期者五事之协中。所尚者四民之安业。或终宵而循省。或待旦以讨论。外虽晏如。中亦劳止。至于苑囿行幸之乐。歌钟宴游之娱。绵厥岁时。仅乎屏去。一诚于是。三纪寖踰。兹顾諟之下垂。幸休嘉之丕拥。方夏和乂。甫田顺成。戍更亡勤。亭障彻警。溥被涵育。庶几大同。钦念宗祊之严。古称合食之重。礼久不讲。心焉靡遑。是用沿酌情文。审稽义训。肇迎寒律。时及孟冬。前诣琳宫。奉罍而祗款。还升閟室。祼瓒以会祠。俨然轩楹。差秩位序。八簋丰靖。三牲具纯。音容恍瞻。气象歆格。于以答神明之孚祐。于以示子道之恪恭。庸绥政纲。且劝天下。宜绎宣于灵贶。俾铺洽于湛恩。可大赦天下。云云于戏。奉庙祏以罄精诚。祲容交举。恤刑名而宽罪咎。仁化诞敷。尚赖辅政邻臣。盈庭列辟。参输忠荩之力。永迪治平之风。 


      　　祔庙上 

      　　答群臣请元德皇后升祔表诏大中祥符八年七月庚子 

      　　朕获承大统。钦奉宗祊。每思积累之勤。敢怠絜丰之享。洪惟圣妣。早辅先朝。沙麓表祥。河洲着范。载惟冲眇。实荷庆灵。永怀顾复之恩。实动凄濡之感。卿等职当谟弼。志在倾输。屡贡封章。备陈典故。谓孝为德本。必尽烝烝之心。礼缘人情。宜笃亲亲之敬。愿从升祔。式慰孝思。载览忠规。特俞勤恳。所请恭依。 


      　　元德皇后升祔明德皇后之次诏 

      　　朕以眇质。仰承庆基。顾复之恩。增悲于罔极。烝尝之典。期协于大中。祗循奏封。肇谐升侑。卿等奉予孝治。稽乃礼文。采仪坤之旧章。着昭成之先食。省览云毕。感咽良多。载念尊亲。盖为极致。在乎升陟。非敢措辞。惟以祔庙之岁时。用为合飨之次序。矧夙膺于慈训。实永念于冲谦。思抑畏以攸遵。庶明灵之来格。宜恭以元德皇后神主祔于明德皇后之次。 


      　　元德皇后升祔太宗室册文 

      　　维大中祥符六年。岁次癸丑。十月己未朔。三日辛酉。孝子嗣皇帝臣某。谨再拜稽首上言。恭以婉资生之德。莫大于母仪。隆归厚之基。率由于子道。夫其贯统百行。渐被四海。日用不匮。天经为本。内顾菲薄。粤自冲幼。夙膺皇训。允迪化源。故得罄烝烝翼翼之心。尚尊尊亲亲之教。守国令典。承家积庆。函蒙博爱。蕴结孝思。永慕有慈。聿怀追远。伏惟元德皇太后星轩凝粹。文定储祥。霭彤史之清芬。耀白云之冠族。辅佐先帝。诞生眇躬。鞠育之念深。顾复之恩重。惠和宫掖。茂宣宪度。周仁恕以恻隐。尽箴规而达聪。方流咏于河洲。遽缠哀于风树。属当嗣服。弗逮承颜。徒以尊长乐之称。广仪坤之制。成易名于懿实。契节惠于前经。有恤斯严。惟馨致荐。日月逾迈。霜露增感。劬劳曷报。瞻言罔极。是用展因心之孝。从有位之谋。考明规于旧章。遵合飨于清庙。庀职攸叙。揆日斯良。式竭至诚。恭行盛礼。谨遣摄太尉、右仆射、兼门下侍郎、平章事王旦。奉宝册。改上徽名曰元德皇后。升祔于太宗皇帝殿室。恭惟圣灵。谅鉴勤恳。仰庆登格。永申配侑。协符介福。延施无疆之休。谨言。 


      　　真宗山陵祔庙毕曲赦两京德音干兴元年十月辛酉 

      　　门下。孝本天经。慎其终而为大。令行国典。达其下而必言。粤惟冲人。祗嗣丕构。属以亮阴在旦。陵寝戒期。比将号从灵舆。必躬襄事。而外迫群议。内奉慈颜。理夺至情。哀增罔极。赖穹厚垂祐。宗社延祥。元宰敷猷。皇僚率职。洎诸百执。咸一乃诚。备物之容。靡闲于濡滞。因山之制。逖仰于郁芊。虞载爰归。神祔允肃。念营奉之克济。且供亿之惟勤。宜申惠慈。用敦风教。应两京畿内云云于戏。奉先思孝。率循佑启之谟。守位以仁。良切慰绥之念。更繄臣众。务竭忠规。保固成基。永臻多祐。布告中外。体兹意焉。 


      　　章献明肃祔庙毕曲赦两京德音明道二年十二月二十一日 

      　　门下。兹者母后上仙。寝园卜吉。祔因山之旧制。报弥月之至慈。创鉅之痛滋深。攀号之怀靡及。而有司庀具。元宰缮仪。奉池翣以安神。历都畿而戒道。九重慰霜露之感。二陵无风雨之虞。物有其容。礼终乎事。自祖载之始。至庙祭之初。灵休洽和。中外竭力。念惟往还之所。咸备供亿之劳。旁及邻封。亦资率役。刑有从于重典。赋亦复其常科。因明孝感之心。以敦风俗之化。应两京云云于戏。奉亲之志。哀切于终天。及物之恩。泽丰于厚下。繄乃官守。体此矜宽。冀惠训之不忘。俾黎民之受赐。布告遐迩。知朕意焉。 


      　　庄惠皇太后祔庙毕曲赦两京德音庆历五年闰五月壬子 

      　　门下。朕钦永宝训。嗣守庆基。洽惇叙于人伦。务诞隆于化本。庄惠皇太后在河表德。逮下均仁。资柔范之徽明。协宣内治。膺先朝之顾托。保祐菲躬。礼命方崇。仙游遽迫。怀慈仪而思报。增服纪以尽诚。归祔谷林。送终而云毕。升尊嫄庙。昭享以有严。皆宰弼敷猷。枢臣将命。攸司庀职。执事输勤。载念都畿。暨于近郡。惟輴车之经历。烦顿舍之供须。式恢及物之仁。特举推恩之典。应两京云云于戏。复土之制。奉园寝以从宜。洒泽之荣。顺阳春而布惠。咨尔中外。体朕意焉。 


      　　令礼官议升配三后诏庆历五年闰五月壬子 

      　　朕有事于太庙。格于奉慈。每怀保育之仁。僾若见乎其位。惟时禘祫之飨。未升昭穆之序。礼久不讲。心靡遑宁。恭惟章献皇后辅佑先帝。母仪道备。实荷顾托。参决万机。勤劳十年。助成大业。章懿皇太后徽柔静恭。惠迪法度。受帝之祜。笃生冲眇。永锡景祚。启兹灵长。章惠太后肃雍思齐。阃掖攸宪。率正内职。惟德之行。矧是菲躬。实赖抚护。三后厌代。多历年所。肆馈合食。犹隔閟宫。有司不时讨论。使国有阙典。朕甚惧焉。其令礼官爰稽古籍。议升祔之礼。中书门下审加详考。以称朕意。 




      ●宋大诏令集卷第一百三十九 

      　　典礼二十四 

      　　祔庙下 

      　　祔章献明肃皇后于章穆皇后之次诏庆历五年七月乙巳 

      　　国之大典。无若宗庙之制为重也。比朕以奉慈三室。未登禘祫之位。四时之感。每怀靡宁。故命奉常讲求旧章。而又参质于近臣。考详于宰司。庶无谬违。以竭诚尽孝。而卿等稽正众论。奏章来上。乃曰缘人情而制礼。则切而有实。奉先训以作古。则显而易遵。载味此言。实契朕志。祗览祥符之诏。深原文考之旨。极意尊亲之际。重兴升降之辞。故以祔庙之岁时。用为合飨之次序。义无差别。情靡重轻。矧在菲凉。钦率成宪。今日之议。敢或异诸先庙祔元德故事。恭依礼官。奉章献明肃皇太后序于章穆皇后之次。上承奉先之顺。下成继志之美。永修明祀。翼享灵心。 


      　　祔章献明肃皇后于真宗室册文 

      　　维庆历五年岁次乙酉。十月癸丑朔。九日辛酉。孝子嗣皇帝臣某。恭闻宗庙之制。昭穆有定位。禘祫有常礼。是故妇缘姑次。所以示恭顺之大。后从帝飨。所以隆恩义之至。宪度昭布。典经具存。伏惟章献明肃皇太后阴教纯备。宝慈炳迪。膺荷顾托。保康冲眇。延洪积累之庆。增固盈成之守。以丰功溥博。至德曼羡。流之于广宇。浃之于生民。向采攸司之议。遂崇别庙之荐。瞻言閟祏。尚隔太宫。礼典之所未宣。神心之所未协。至于霜露濡降。春秋祼献。惕然念虑。亶无遑宁。是用讲配食之明文。稽奉先之正范。上以率乎大谊。下以询乎群谋。谨遣摄太尉、佐理功臣、光禄大夫、行尚书户部侍郎、同中书门下平章事、兼枢密使、昭文馆大学士、监修国史、兼绎经润文使、上柱国、常平郡开国公、食邑三千户、食实封陆伯户贾昌朝。奉玉册玉宝。改上徽名曰章献明肃皇后。升祔真宗庙室。伏惟降格先灵。昭孚顾諟。丕侑圣考。永严宗祊。垂休宝图。锡佑生齿。世世洁祀。底于无疆。 


      　　祔章懿皇后于真宗室册文 

      　　孝子嗣皇帝臣某。恭以孝莫大乎显亲。礼莫大乎严配。父以配天。母以配父。若稽古先帝。推本礼意。神宗三后。并升祏室。敢率成宪。参用群策。恭祔昭主。合食于位。伏惟章懿皇太后仪德坤载。融精月魄。柔嘉齐栗。静渊粹和。诞集庆灵。克昌基祚。维眇躬之缵服。悼慈颜之早隔。缅怀鞠育。哀悼罔极。顷从权制。就飨别庙。日月其迈。昭穆未正。爰稽旧典。陟序祢宫。庶伸追养之诚。以明欲报之志。谨遣摄太尉、推忠协谋佐理功臣、金紫光禄大夫、尚书工部侍郎、同中书门下平章事、兼枢密使、集贤殿大学士、上柱国、颍川郡开国公、食邑二千八百户、食实封六百户陈执中。奉玉册玉宝。改上徽名曰章懿皇后。升祔真宗庙室。恭惟神监。歆兹吉蠲。永侑文考。百世不迁。流徽音于彤管。光淑范于青编。禴祠烝尝。亿万斯年。 


      　　章献章懿皇后升祔太庙赦 

      　　朕荷穹昊之眷。绍祖宗之绪。恢宅函夏。靖康群生。何尝不讲求善经。稽合古谊。以格至顺。以循大中。恭念二慈之亲。并膺先帝之托。章献明肃皇后宣导阴教。辅隆宝业。章懿皇后丕拥庆羡。实生眇冲。顾复之恩深。保绥之念重。神驭长往。仙游兹邈。嗟乎。为天下之母。育天下之君。不迨乎九重之承颜。不及乎四海之致养。念言一至。追慕增结。向崇閟宫之制。未侑太室之飨。参验故实。惧非经据。遂涓谷旦。交举盛仪。工师协恭。海＜宀禹＞延瞩。咸秩祀事。式宁神心。上以伸罔极之孝思。下以厚重号之风教。宜诞均于纯嘏。俾周暨于普天。可大赦天下。云云于戏。陟配奉亲。所以尊神灵于冥漠。拥休肆眚。所以致动植于清明。考诸前谟。兹实大典。尚赖三事庶尹。列辟众司。交输有恪之诚。共底无疆之福。咨尔中外。体予意焉。 


      　　仁宗祔庙毕曲赦两京德音嘉祐八年十一月己酉 

      　　朕钦承先烈。嗣守丕图。奄钟同轨之期。甫毕因山之制。哀茕在疚。感慕增怀。然念寝园获襄事之终。庙祏严反虞之祔。典章备具。营奉肃祗。兹皆中外协心。士民勤力。因举恤劳之报。宜推惠施之恩。于戏。慎终追远。孝理之所先。肆赦眚灾。仁政之攸尚。更赖黎献列辟。竭节懋忠。毗予一人。永底于治。咨尔群庶。当体至怀。 


      　　英宗山陵祔庙毕两京郑孟减降德音治平四年 

      　　门下。朕祗膺骏命。绍宅丕基。遵仍几之训言。举因山之俭制。顾惟冲菲。属在哀茕。赖穹厚之延休。暨臣民之协力。寝园备物。既毕于反虞。庙室宁神。已严于升祔。唯事经之克济。率典礼以无愆。宜推厚下之仁。用笃慎终之制。应两京、郑州、孟州、杂犯死罪已下降一等。杖已下释之。云云于戏。奉先昭孝。实本于天经。肆眚推恩。盖循于国典。咨尔有众。钦予至怀。 


      　　慈圣山陵祔庙毕曲赦两京河阳德音元丰三年三月戊子 

      　　门下。朕遘恤东朝。祗述俭训。爰因山而宅吉。迨祔庙以荐嘉。仪物具严。神灵来妥。顾眇躬之在疚。幸丕事之有成。率繄众谋。允迪徂指。宜颁霈号。用格欢心。应两京畿内。河阳管内。三月戊子以前。见禁罪人云云于戏。维慎终可以厚民。维奉先可以昭孝。肆是近圻之渥泽。本予太母之遗仁。咨尔群黎。尚孚至意。 


      　　升祔四后四京德音孝惠、孝章、淑德、章怀、元丰六年七月丙辰 

      　　门下。朕荷昊穹之眷。席累圣之休。奉承郊宫。刺六经之成宪。崇事祖妣。放二帝之弥文。永怀四后之慈。辅翊三朝之治。伣天生德。为内殿之元妃。俪极嗣徽。宅树庭之正位。向采曲台之论。未陪清庙之祠。援鲁颂閟宫之文。违周人同几之义。肆惟菲德。获绍宝图。若稽古昔之大猷。斟酌搢绅之舆议。涓辰升配。备物肆仪。设重翟之车。严中宫之服御。奉四时之祀。侑太室之威神。燕宁灵心。称秩礼典。下以厚丕平之风教。上以申罔极之孝思。宜覃恩休。以惠京甸。应四京畿内。限德音到日。见禁罪人云云于戏。宗庙之重。岂予一人之敢专。霈泽之行。宜尔近民之克暨。布告在位。当体朕怀。 


      　　神宗山陵毕两京畿内河阳德音元丰八年十一月辛丑 

      　　门下。朕罹国大忧。绍天明命。七月同轨至。诞启裕陵之封。四方以和来。遂升清庙之祔。顾惟冲眇。罔极哀恫。遵仍几之言。虽隆俭约之制。扈大升之驾。亦多营奉之劳。嘉中外之协心。暨士民之宣力。宜均霈泽。以迪旧章。应两京畿内、河阳管内、德音到日以前。见禁罪人死罪以下递降一等。杖罪以下释之。应奉官量与恩泽。人户缘山陵事致妨耕种者。免租税有差。欠官物非侵盗者。特与除放。于戏。惟送终可以当大事。盖先王之所甚难。惟推恩足以保斯民。固人心之所同悦。咨尔有众。体予至怀。 


      　　宣仁祔庙毕两京河阳郑州德音绍圣元年二月癸亥 

      　　门下。遘难东朝。送终西洛。遗诰训俭。因山永厚之阴。成事荐嘉。跻祔英皇之室。天时助顺。民气协恭。永怀亘极于遐陬。毕给多从于近甸。神灵休向。始卒安行。推本德心。肆嘉惠泽。应两京畿内、河阳、郑州、德音到日已前。见禁罪人除常赦所不原减外。其余死罪递降一等。至杖释之云云于戏。叙劳次赏。不遗大小之功。有罪矜刑。各底重轻之适。实承慈宝。以宠嘉师。咨尔黎蒸。咸谕朕意。 


      　　哲宗山陵祔庙毕两京河阳郑州管内德音元符三年九月丁卯 

      　　门下。朕钦崇先猷。寅奉大事。图宅兆之吉。卒窆山园。考班祔之文。既跻庙祏。维官师供亿之众。丁壮追胥之勤。霖潦频仍。赋调烦数。人亦劳止。朕甚悯焉。宜覃在宥之恩。且优蠲复之惠。应两京畿内、河阳、郑州管内云云于戏。慎终致敬。下以风于多方。恤隐施仁。斯少休于近甸。咨尔众庶。体予至怀。 


      　　钦圣山陵祔庙毕两京畿内河阳郑州管内德音建中靖国元年五月二十八日 

      　　门下。朕绍休先烈。遘恤东朝。痛隔慈颜。寅遵俭训。寝园宅吉。永怀复土之悲。庙室荐嘉。甫毕宁神之礼。天时助顺。官师协心。以克有终。不愆于素。尚念炎歊之候。肆多供亿之劳。爰颁涣恩。用周近甸。两京、河阳、郑州管内云云于戏。送终致孝。既尽事亲之心。宥罪推仁。宜覃及物之惠。咨尔有众。庶体至怀。 


      　　钦成皇后园陵毕西京畿内河阳郑州管内德音崇宁元年六月壬辰 

      　　门下。朕厚奉钦成。送终西洛。追崇礼典。肆严饬于寝园。燕宁灵心。甫隮升于庙祏。神祗助顺。上下协恭。方时蕴隆。乃克干济。虽已终于大事。尤加恻于黎元。尚虑繇役暴兴。供亿匪易。宜推涣渥。以及近畿。应两京畿内、河阳、郑州管内云云于戏。视民如伤。常轸抚绥之念。配天其泽。用覃矜宥之仁。咨尔庶民。咸体朕意。 


      　　惠恭园陵祔庙毕曲赦两京河阳郑州德音大观三年正月十四日 

      　　门下。殿阒长秋。怅光尘之愈远。兆陪永裕。属园寝之既安。甫旋重翟之容。初祔閟宫之恤。眷言近甸。良亦劳人。虽费出县官。岂无调发之扰。而时当冬令。谅多皲瘃之伤。宜推在宥之恩。仍广复除之惠。以宽民隐。以慰后慈。应两京畿内云云于戏。追远送终。致厚坤仪之礼。涤瑕赦过。肆施解泽之仁。咨尔群伦。体予德意。 


      　　昭怀原陵祔庙两京畿内河阳郑州德音政和三年六月十八日 

      　　门下。朕钦承永泰之绪。笃厚昭怀之终。已毕寝园。方告成于虞事。乃跻庙祏。以归祔于宗祧。眷近辅之缮营。加暑雨之烦溽。调发或扰。供亿既劳。而工无愆期。人毕出力。载惟暴露之久。轸于朕躬。用扬涣汗之恩。慰彼黎庶。应两京畿内、河阳、郑州管内云云于戏。勤恤民隐。无敢忽小人之依。顾諟天明。以推广好生之德。 


      　　祖宗加谥一 

      　　四庙谥议 

      　　臣闻后王受命。祖宗发祥。尚礼以尊之。奉先之道也。靡不致诚清庙。追谥鸿名。塪空其墙垣。仿像其宫室。奉神莅止。思孝齐如。爰稽考于前朝。咸遵行于盛礼。伏惟皇帝陛下应机御极。惟德司元。休气荣光。祚长于天堑。赤文丹字。德兆于灵图。乘运膺期。变家为国。夫干坤不能顿为寒暑。寒暑渐为阳秋。君后不能骤作基扃。基扃存乎考妣。恭惟皇高祖文安府君。履行高洁。蕴德粹深。宏阐英风。遐钟圣世。惟克成之鸿烈。自开始之长源。谨案谥法。道德博闻曰文。聪明睿智曰献。请上尊谥曰文献皇帝。庙号僖祖。陵曰钦陵。恭惟皇曾祖中宪府君。英秀虚元。温明惠哲。诒谋锡善。奕世重光。传积圣以无穷。实先几而有兆。谨案谥法。柔质慈民曰惠。主义行德曰元。请上尊谥曰惠元皇帝。庙号顺祖。陵曰康陵。恭惟皇祖骁骑府君。冲素无渝。光谦是尚。树基立本。纬义经仁。合赤诏之居尊。自黄裳之元吉。谨案谥法。平易不疵曰简。正德美容曰恭。请上尊谥曰简恭皇帝。庙号翼祖。陵号定陵。恭惟圣考太尉府君。明允笃诚。肃恭纯懿。武全七德。排大敌而立丰功。善降百祥。保太和而御遐福。美谈同于万口。休咏播于八音。焜燿耿光。权舆丕命。谨案谥法。明德有功曰昭。折冲御侮曰武。请上尊谥曰昭武皇帝。庙号宣祖。陵号安陵。又案谥法。行见中外曰懿。容仪恭美曰明。布德执义曰穆。皇高祖妣崔氏。请上尊谥曰文懿皇后。皇曾祖妣桑氏。请上尊谥曰惠明皇后。皇祖妣京兆郡太夫人刘氏。请上尊谥曰简穆皇后。伏以谥也者。行之丹青。号也者。言之表着。非谥无以彰其迹。非号无以辨其名。是以开创之君。追崇其礼。增敷前烈。恢阐令猷。俾徽音永流。异世弥振。以对天地。以虔宗祧。师师在位之庶官。禺禺式瞻于盛典。制曰。恭依典礼。 


      　　太祖太宗加谥诏大中祥符元年六月庚寅 

      　　肆予寡昧。获奉宗祧。恭膺累洽之祥。汔致小康之治。干文昭锡。瑞命荐臻。仰承孚佑之仁。尚赖诒谋之庆。迫于舆诵。将议升中。盖以答三灵之眷怀。奉二圣之登配。洁粢致享。用导于孝思。勒石垂鸿。式昭于前烈。戒期有素。讲礼惟寅。且念建号施名。盖率遵于典故。奉先尊祖。宜罄尽于追崇。考于旧史之文。乃存加谥之制。即当讲求茂实。蹈咏鸿徽。备物典章。祗荐于寝庙。侑神宗祀。对越于高明。庶尽冲人之心。昭报昊天之德。太祖英武圣文神德皇帝。太宗神功圣德文武皇帝。宜令所司定加尊谥。俟封禅礼毕。择日恭上宝册。 


      　　令王旦撰太祖太宗谥议诏大中祥符元年七月丙寅 

      　　朕以昭答元符。将举陟封之典。诞扬茂烈。载严升侑之仪。诚笃奉先。志期归美。冀追崇于显号。用丕耀于方来。特命元台。尸兹重事。庶尽虔恭之意。聿昭严奉之诚。太祖皇帝太宗皇帝谥议。宜令工部尚书、平章事王旦撰。 


      　　太祖加谥议大中祥符元年八月一日 

      　　恭以追远之诚。爰伸大孝。尊亲之道。斯谓鸿猷。昭升属以建封。丕显期于归美。节其壹惠。惟懿号而是崇。法乎二仪。取强名而斯在。用彰茂实。以导永怀。伏惟太祖英武圣文神德皇帝。授瑞圣之符。蕴神武之略。兆民欣戴。群后骏奔。显龙颜日角之奇。无黄钺白旄之罚。大勋克集。神器有归。列郡承风。苛政斯革。四方窃号。污俗尚存。于是兴节制之兵。遣折冲之将。吊民伐罪。势若风霆。代虐以宽。惠如时雨。与民休息。务啬于先畴。异类怀来。委质于重译。诞敷声教。震叠皇灵。得勐士以守方。式清牧圉。择循良而共治。俾抚黎苗。威振殊邻。化孚品汇。增修人纪。丕变时风。圣谟汪洋。动探于理本。帝德广运。高出于古先。复万国之忠淳。荡累朝之浇季。省官而修众职。法度着明。节用而养群生。黎元滋殖。忧劳勤于庶政。恭俭过于百王。振经国之宏规。启卜年之鸿绪。王猷焕于方册。德泽浸于齐民。焦思劳身。同文命之底绩。雄才大略。启天汉之美名。浚哲绍兴。丕图累洽。酿化溥博。庶工缉熙。大诒厥之谋。布惟新之命。民跻仁寿之域。吏载符瑞之富。丕应昭格。群议佥同。倾颂美之诚。献登封之奏。屡形谦拒。难夺于臣诚。乃示帝俞。式咨于典故。仍从谕旨。固避告成。上报洪休。奉扬先烈。象功昭德。庶礼乐以交脩。纪禅勒封。咏祖考之来格。严配之仪具举。孝思之念滋深。发自宸衷。诞垂诏旨。慰霜露之感。无大易名。委廊庙之臣。式重其事。表尧舜之行。赜天地之功。寅奉靡遑。发明何及。博询清议。载考前闻。且启运膺图。造邦立极。火德滋盛。干纲以正。庞鸿锡祚。立丕丕之功。纯至因心。有烝烝之孝。合是具美。益其大名。伏请加上尊谥曰启运立极英武圣文神德元功大孝皇帝。 




      ●宋大诏令集卷第一百四十 

      　　典礼二十五 

      　　祖宗加谥二 

      　　太宗加谥议大中祥符元年 

      　　恭以锡羡储祉。启无疆之休。孺慕增怀。申罔极之报。矧从舆颂。方属庆成。封禅盛仪。式扬于景铄。典章备物。恭上于尊名。表让德之至虔。慰因心之永感。伏惟太宗神功圣德文武皇帝。抚同文之运。钟上圣之姿。初创宝图。肇膺骏命。佑我烈祖。登大宝之尊。首进昌言。下先庚之令。京邑安谧。寰海底宁。允符徯后之心。已着动天之德。为宗社之镇。早洽于讴歌。以天日之表。自当于历数。躬承嘉命。式恢大业。羁縻之国献地。负固之邦泥首。霜露所坠。文轨攸同。黎庶有覆盂之安。蛮貊走占风之贡。俗用丕变。时臻大和。轩后治兵。神武之功定。帝尧稽古。文思之化行。由是广典校之司。增庠塾之制。待贤良以不次。班宪度以惟明。咸秩无文。允厘庶政。革尚贪之弊。布在宽之教。霈勤恤之惠。式洽民和。尽哀矜之情。几至刑措。长杨罢猎。灵台偃伯。示慈而好生也。卑宫菲食。黄收纯衣。节用而昭俭也。日昊听理而忘倦。乙夜观书而为乐。穷神知化。将圣多能。吻合渊宗。高视治古。尽哲王之能事。焕帝者之大猷。咏叹声诗。汪洋汗简。威神燀赫。瞻云驭以在天。福祉灵长。延龟图于卜世。早留成范。爰抑升中。条制具存。讲求斯备。遗功有待。垂裕无穷。属在钦明。深惟纂服。广鸿猷而善继。敦至道以丕承。脩德锡符。荐膺纯嘏之贶。展采错事。咸上登封之书。瑞命下临。物情上迫。勉思从欲。仍示好谦。匪自告于丰功。止奉承于先志。茂对穹昊。答孚佑之仁。肃奉神宗。展昭配之典。尚形至性。垂诏宰司。极归美之诚。追崇斯至。副显亲之重。拟议何偕。祖述唐虞。范围覆载。载循节惠之文。爰采至公之论。且惠绥仁育。道洽化醇。则太极之二仪。奉混元之三宝。皇明被于八表。烛幽无私。孝德迈于百王。化民归厚。荐兹显号。以永英声。伏请加上尊谥曰至仁应道神功圣德文武大明广孝皇帝。 


      　　太祖加号册大中祥符元年十一月二十七日 

      　　孝子嗣皇帝臣某。谨再拜稽首上言。臣闻长发其祥。流芳于商颂。克昌厥后。播美于周诗。庆以积善而绵长。祖以有功而丕显。纯熙之祉。舄奕无疆。由资始于景灵。爰锡美于来裔。追崇盛典。仰属洪猷。伏惟太祖英武圣文神德皇帝。奋武开阶。膺图遘象。神机天纵。睿断飙驰。爰自五代荒屯。四方剖裂。号令竞出。文告靡宾。兴运有开。正涂斯廓。灵旗直指。革路亲征。多垒荡平。中区俾乂。削去浇季。蠲除苛虐。敦绍农业。钦慎刑书。宪度章明。礼乐脩举。偃五兵而不用。谨百职以咸宜。建皇极以叙伦。振长策以御远。民用丕变。时臻大同。遗烈具存。信书攸纪。臣猥以冲眇。远兹纂承。履大宝之尊。奉神器之重。寤寐思治。旰昊忘劳。动循燕翼之谋。克致治平之化。兵锋载戢。年谷顺成。琛赆来庭。边防罢警。仰昊穹之敷佑。繄宗社之储休。景贶荐臻。宝符申锡。将行昭报。祗事禋燔。而臣庶相趋。表章狎至。愿遵时迈。固请升中。勉徇舆情。用成先志。上封乔岳。既毕于遵高。归格太宫。敢忘于尊祖。粤若应期之康济。创业之艰难。底绩之基扃。归厚之风化。垂于不朽。可得而言。钦奉威灵。重扬懿号。谨遗摄太尉、工部尚书、平章事王旦。奉册宝。谨加上尊谥曰太祖启运立极英武圣文神德元功大孝皇帝。在天降鉴。锡祚有孚。眷祐后昆。永永无极。 


      　　太宗加号册 

      　　孝子嗣皇帝臣某。谨再拜稽首言。臣闻膺期受命。圣人所以致太平。卜世其昌。上帝所以祚明德。然则升中昭事。既报本于圆方。顺美归尊。当增崇于简册。伏惟烈考太宗神功圣德文武皇帝。丕功不宰。妙用无方。若唐尧之圣神。有周公之材艺。在朱邸也。垂象集连珠之庆。绍宝历也。长江出瑞石之文。闽越来同。并汾荡定。若乃得人而致治。用文以立教。经武以定功。信赏而慎罚。讲三王之礼。备六代之乐。躬肆类以享帝。尊一祖以配天。百灵效祥。九译来贡。和气充塞。德泽涵濡。然犹旰食励精。实行躬俭。除宫室之藻饰。绝弋猎之嬉游。省去名称。抑罢封禅。积德深厚。垂庆绵长。俾臣薄躬。诞膺丕锡。守位一纪。率土咸怀。叠委祥符。屡惟稔岁。徇黎庶之虔请。循虞夏之旧章。告成介邱。昭纪大号。奉扬前烈。传之无穷。而陟配方严。鸿名未称。敢不周爰古道。侔揣大猷。上以协灵祗之心。下以伸臣子之志。再章节惠。永播英声。谨遣摄太尉、工部尚书、平章事王旦。奉册宝。加上尊谥曰太宗至仁应道神功圣德文武大明广孝皇帝。恭惟至神。俯歆令典。延休万叶。介福兆人。 


      　　六庙加谥二字制大中祥符五年闰十月乙亥 

      　　猥以眇质。获绍宝图。缅念聿脩。居怀若厉。比者躬延真驭。启迪帝先。孚佑黎元。积封功于上古。保绥宗祏。垂鸿庆于后昆。锡羡聿昭。感慰交集。是敢扬祖宗之丕烈。增典册之徽称。茂展孝思。用光燕翼。太庙六室。各奉上尊谥二字。择日备礼奉册。 


      　　僖祖加谥册文天禧元年正月己酉 

      　　臣闻肇基王迹。实自于上仁。贻厥孙谋。仰繄于至德。矧茂克昌之烈。诞彰锡羡之灵。佑宝绪之重熙。感仙游之来格。用展遹追之礼。式昭骏惠之风。伏惟僖祖文献皇帝。潜隐韬明。广渊藏用。禀元气而毓粹。积纯嘏以流辉。陟降自天。始恢于成命。仪刑后裔。大集于繁禧。臣猥以眇冲。获膺嗣服。奉宗祧之重。惟怀永图。恤＜宀禹＞县之劳。敢忘丕则。祗受贻训。驯致太平。属禋瘗之交脩。荷穹昊之报降。真期允协。飙驭载临。谕长发之遐源。申聿怀之多福。监观攸接。允谓于凝祥。舄奕有开。实资于累洽。谨奉玉册玉宝。加上尊谥曰僖祖文献睿和皇帝。道隆观德。孝极因心。方期对越之灵。适播庞鸿之祐。时亿时万。永矣无疆。 


      　　顺祖加谥册文 

      　　伏以无疆之绪。自积累以承基。祗遹之心。仰开先而尊祖。孝之大者。礼其舍诸。故列辟之所先。曩籍之攸尚。恭惟顺祖惠元皇帝。储精刚健。禀气中和。守素知常。含辉隐耀。冲襟默而自运。盛德晦而弥章。笙镛之音。将从于丕变。龙蛇之蛰。固蕴于多奇。惠流千乘之邦。道冠六艺之圃。创业垂裕。仰借于庆灵。资始守成。缅怀于燕翼。宜乎隆会昌之帝祉。受丕显之尊名。粤以眇姿。绍膺元历。荷贻谋于接统。成至治于丕平。鉅则交脩。真游狎降。邦家袭吉。允戴于发祥。礼典考言。敢忘于追远。稽合古训。浚发皇猷。谨奉玉册玉宝。加上尊谥曰顺祖惠元睿明皇帝。伏惟威神下济。福禄荐臻。克敷洪鉴。永保后昆。 


      　　翼祖加谥册文 

      　　恭以肇基皇统。实本于累仁。祗遹孙谋。克昌于永裔。属交脩于鉅礼。复逖晤于仙宗。稽灵命以致虔。方伸昭事。述鸿徽而昭孝。敢竭精忠。伏惟翼祖简恭皇帝。宅粹洪源。澄神妙键。茂岐豳之至德。启姚姒之丕图。道协惟几。功归不宰。发祥垂世。飞玉箓之名。屈己济人。践朱轓之任。开阶列圣。锡祚眇躬。削五代之荒屯。契三神之幽赞。武臻销偃。文洽化成。蛮貊承风。混同而无外。昆岐浸泽。衍益而咸怀。睹飙驭之格思。荷璇穹之眷佑。绍灵长之业。获对真期。奉尊极之称。式隆美报。永惟观德。斯用荐诚。仰止太宫。备兹缛典。外尽物而内尽志。冀达明馨。由大德而受大名。益扬显懿。谨奉玉册玉宝。加上尊谥曰翼祖简恭睿德皇帝。群后在列。六乐是陈。祗若严祀。载刻温珉。令问不已。禔福惟新。 


      　　宣祖加谥册文 

      　　臣闻天序丕承。运膺于缵服。祖功锡羡。礼重于归尊。纯嘏铺昭。灵期以之协应。徽名升荐。庆典以之宣明。伏惟宣祖昭武皇帝。醇粹在躬。几神周物。总戎师以致用。殖德基而凭厚。勤王懋绩。佑武申威。道济乎三才。庆垂乎千亿。赤符启祚。黄图宅中。万＜宀禹＞来同。二圣善继。赓咏绵瓞。增茂于本支。浚发深源。诞流乎重润。肆臣凉薄。获绍宗祏。边鄙不耸。神人以和。勒崇仙闾。奉祗汾曲。旷绝交举。声文寖盛。伟兆彰戒。飞軿降臻。悟闻圣系。翕受禔福。景命怀属。率由燕翼之谋。荣号讲求。丕昭积累之业。惟睿洞乎奥赜。齐圣兼乎哲明。懿铄诞敷。休烈惟大。谨奉玉册玉宝。加上尊谥曰宣祖昭武睿圣皇帝。冀纡冲鉴。膺受丕称。謦咳如闻。敷佑无极。 


      　　太祖加谥册文 

      　　臣闻辟大统者。功侔于苍昊。建皇极者。德被于黎元。膺历数以在躬。固天人之合契。若乃廓九围而底定。恢亿载以熙隆。长发其祥。诒谋于永世。有秩斯祜。储庆于后昆。礼莫大于易名。孝莫先于追远。率循令范。丕显鸿猷。伏惟太祖启运立极英武圣文神德元功大孝皇帝。凝命有孚。惟睿作圣。奋成汤烈烈之武。布周文赫赫之明。天授宝图。运兴淳耀。登闳大业。震叠皇棱。总八极以居尊。乘六龙而行健。削平多垒。康靖群生。混一车书。敉宁区夏。稽三古之宪度。革五代之荒屯。至化醇流。英声载路。垂无疆之茂烈。固累盛之鸿基。臣猥以眇躬。钦承圣绪。获钟亨会。允洽纯休。祗受元符。诞昭灵贶。繇是升中乔岳。报本隆脽。既盛则以章明。仰仙游之临暨。侍睟容于咫天。闻景命于希微。斯盖穹厚之降祥。宗祏之垂祐。惟真祖之德。爰奉尊称。而列圣之灵。载崇丕号。于以述宣景铄。对越威神。稽节惠之文。导永怀之感。谨奉玉册玉宝。加上尊谥曰太祖启运立极英武睿文神德圣功至明大孝皇帝。恭惟昭升盛礼。允鉴至诚。诞庆徽章。永隆纯嘏。 


      　　太宗加谥册文 

      　　臣闻有开之福。申锡无疆。允文之功。克昌厥后。矧惟丕烈。降诞景灵。对越皇天。茂昭于道荫。肆于累叶。克集于神休。仰膺妙用之仁。敢怠显承之志。伏惟太宗至仁应道神功圣德文武大明广孝皇帝。二仪宅粹。五纬储精。德宇渊明。威霆震叠。黎民于变。播陶唐惟大之功。五典克从。秉虞舜慎徽之道。惠和宣浃。英武涣扬。拯汾晋之民。方隅底定。纳吴越之款。天下同文。爰偃节以建櫜。每临轩而旰食。缀学立制。仪式于典章。类帝禋宗。发挥于礼乐。登庸亮直。体象清明。报降有融。尚抑封崇之事。仪刑是式。诞彰遹骏之声。宣哲诒谋。积仁垂庆。俾臣冲眇。获奉宗祧。仰承燕翼之私。日励躬勤之志。绍休景贶。保集太和。四气凝祥。嘉生茂育。百工献颂。毖祀交脩。荷上帝之鉴观。感高真之昭格。睟仪钦觌。谆诲亲闻。谕宝胄之庞鸿。悟洪基之邃远。广敷纯锡。遐被嘉生。载惟永世之祥。实赖在天之庆。方严陟配。合荐鸿名。茂宣锡羡之祥。用极夤威之志。谨奉玉册玉宝。加上尊谥曰太宗至仁应道神功圣德文武睿烈大明广孝皇帝。恭惟神超物表。化炳几先。混六合而一统。恢大宝于亿年。踰绳越契。际地蟠天。仰妙道之行矣。实无象以名焉。增崇圣绪。永祚仙源。 


      　　真宗加谥诏天圣二年八月 

      　　先帝临御八纮。忧劳万务。两巡河朔。亲御戎师。以栉风沐雨之勤。成展义省方之事。繇是殊邻修好。中夏偃戈。西裔称藩。三边绝警。蒸民老幼。得全其生。二十年间。最为隆盛。而于谥号之内。略其威武之称。中外之人。咸有郁嗟之论。斯岂朕所以奉扬先烈之意。始于前岁。尝议增加。属奉山陵。因而稽缓。今者类禋俯及。孝飨方伸。矧祖宗之旧规。尝再加于徽册。爰昭美称。式播无穷。宜于先帝谥号内加二字。依先朝再上祖宗谥号故事施行。仍令两制与太常礼院同详定以闻。 


      　　真宗加谥议 

      　　恭以真宗皇帝躬文明之资。秉神武之略。两河之狩。申大信于殊邻。乔岳之封。格元功于灵颢。于是偃戈而清三塞。奠枕而临四方。名高百王。无与比盛。谨案谥法。克定祸乱曰武。威强睿德曰武。大虑慈民曰定。安民法故曰定。王者统天育民。表德建谥。传于册府。贻厥来世。所以奉彝制而扬徽烈也。伏请加上谥曰文明武定章圣元孝皇帝。诏恭依。 


      　　章穆皇后改谥册文 

      　　维庆历四年。岁次甲申。十一月戊午朔。二十二日乙卯。孝子嗣皇帝臣某。伏以尊母仪者功归于圣淑。配宸极者体同于称谓。稽夫汉有光烈。唐有文德。所以着大法、示来叶也。若乃饰鸿徽。扬景铄。古今通谊也。恭以皇妣庄穆皇后郭氏。河汾甲族。姜任令猷。总治长秋。正位坤掖。辅佐圣考。述宣阴教。谦肃以居体。慈懿以流誉。靡臻曼寿。永贻茂范。升祔清庙。垂裕彤管。夫以宗祊之重。有司定论。佥以托母天下。体无攸遂。式遵先典。仰图懿实。追正礼谥之失。稽合祢宫之号。顺公议之协济。正徽名而允穆。上以广思齐之美。下以伸遹追之孝。谨遣摄太尉、推忠协谋同德守正佐理功臣、特进行工部尚书、同中书门下平章事、兼枢密使、昭文馆大学士、监修国史、兼译经润文史、上柱国、京兆郡开国公、食邑七千五百户、食实封二千四百户章得象。奉玉册玉宝。改上尊谥曰章穆皇后。伏惟昭格明灵。具膺典册。祐蕃昌之绪。流显懿之声。协宣景耀。摅之罔极。谨言。 


      　　章献明肃皇太后改谥册文 

      　　孝子嗣皇帝臣某。伏以奉宗祧。遵圣绪。莫重于显亲。正坤极。母天下。匪专于殊号。尝讲求因革。参稽遗坠。昔艺祖在御。易昭宪之称。惟礼所以接情。惟名所以配德。垂鸿万叶。敢不详正。恭以庄献明肃皇太后。伣天禀灵。曾沙膺庆。辅佐文考。正位内朝。关雎之德。贤才是进。濯龙之诫。外戚咸劝。顾惟菲质。夙荷慈荫。保佑丕构。亿宁中夏。长乐之驻。椒声无已。今容台定论。援据有经。谓东汉诸后。法同帝谥。宜以章圣称天之诔。冠夫德号。兹臣工之所尽志。典册之所正名。着之方来。不可阙也。谨遣摄太尉、推忠协谋佐理功臣、金紫光禄大夫、行尚书吏部侍郎、同中书门下平章事、兼枢密使、集贤殿大学士、上柱国、京兆郡开国公、食邑二千八百户、食实封八百户杜衍。奉玉册玉宝。改上尊谥曰章献明肃皇太后。伏惟徽音无极。灵鉴聿昭。显受丕构。幽赞鸿祉。子孙千亿。垂休无疆。谨言。 


      　　庄懿皇太后改谥册文 

      　　维庆历四年岁次甲申。十一月戊午朔。二十二日己卯。孝子嗣皇帝臣某。恭闻母统父尊。生民之大训。后缘帝谥。前辟之成法。曩在干德。秩正彝伦。易题昭主。协配宣室。国着丕范。畴敢不承。恭以庄懿皇太后。禀顺坤极。凭华月体。于赫庆羡。实诞眇躬。虽托帝武之歆。早违天下之养。向者遵旧制。易崇名。镂于玉牒。藏于金匮。比咨公议。颇谓失传。亟下攸司。事得详处。咸曰中以无遂为美。礼以有从为隆。若引文考之惠。冠长乐之号。得体之正。厌神之衷。臣稽求典常。参订宜称。上不敢不循太祖之烈。下不敢不系真宗之义。以章易庄。信示来叶。谨遣摄太尉、推忠协谋佐理功臣、金紫光禄大夫、行尚书吏部侍郎、同中书门下平章事、兼枢密使、集贤殿大学士、上柱国、京兆郡开国公、食邑二千八百户、食实封八百户杜衍。奉玉册玉宝。改上尊谥曰章懿皇太后。伏惟孚厥灵鉴。膺是徽章。据柔德以大受。奋内则之幽光。垂宪亿年。与祚无疆。谨言。 




      ●宋大诏令集卷第一百四十一 

      　　典礼二十六 

      　　祖宗加谥三 

      　　章怀皇后改谥册文 

      　　孝子嗣皇帝臣某。伏闻周称文母。汉着光烈。系王之号。与庙俱传。虽忠质递变。详简殊尚。至于奉先统。尊母极。其谊一也。恭以庄怀皇后。挺伣天之禀。率流荇之恭。作俪储禁。收华早世。逮即丕祚。追位长秋。时推内范之懿。厥有大名之受。真宗升遐。天诸垂鸿。攸司持循。偶失参考。今议者援述祖则。执据旧章。以谓后无外事。法不尊谥。况春秋之善。大乎复古。圣哲之训。必也正名。礼虽溢美。神弗安飨。敢以章易庄。申告典册。奉承圣孝。顺迪母仪。谨遣摄太尉、推忠协谋佐理功臣、枢密使、金紫光禄大夫、检校太傅、行尚书工部侍郎、上柱国、河内郡开国侯、食邑一千户、食实封二百户贾昌朝。奉玉册玉宝。改上尊谥曰章怀皇后。伏惟光灵有在。监諟孔昭。舍可改之权制。安不迁之永宪。锡类昌后。以摅无穷。谨言。 


      　　章惠皇太后改谥册文 

      　　孝子嗣皇帝臣某。恭闻先帝时怀穆二后。早世上仙。崇告天谥。用题庙主。有为而作。未从定制。明肃厌务。容台诔功。因仍前比。遂联懿号。弗系于真圣。不可谓顺。有异于祖法。不可谓宜。惕然深念。思从追正。恭以庄惠皇太后。端静渊柔。仁明厚博。辅佐圣考。知臣下之劳。拥卫眇质。均母氏之爱。向缘閟祏。已易大名。不当神心。未协礼意。是以采攸司之执奏。稽中古之成宪。统尊则有典。据旧则易遵。间咨公议。弗谋而协。谨遣摄太尉、推忠协谋佐理功臣、金紫光禄大夫、尚书吏部侍郎、同中书门下平章事、兼枢密使、集贤殿大学士、上柱国、京兆郡开国公、食邑三千八百户、食实封八百户杜衍。奉玉册玉宝。改上尊谥曰章惠皇太后。伏惟慈烈如在。容物是膺。舍暂误之华谓。揭永孚之淑声。子子孙孙。式克钦承。谨言。 


      　　令两制太常礼院详定增真宗谥诏庆历七年七月辛巳 

      　　先皇帝继圣御图。右文敷化。睦邻讲好。封岱告成。二纪之间。三代可复。载惟谥号之册。未殚善美之文。夙夜匪遑。人神缺望。属肇脩于元祀。宜加上于徽名。传之无穷。庶申永慕。将来南郊。宜增真宗皇帝尊谥。如先期再上祖宗谥号之仪。其令两制太常礼院详定以闻。 


      　　真宗增谥奏庆历七年八月丙辰 

      　　恭以先帝奄宅八区。逮将二纪。文经纬乎天地。武震耀乎戎夷。西土怀德以称藩。朔漠畏威而讲好。于是包干戈于武库。息烽燧于边亭。含气之伦。极乎休养。戴白之老。不见夭瘥。乃登岱宗而荐成。禅云亭而继号。汾脽分美报之典。涡曲举顺动之行。协气旁流。象物昭格。礼交乐举。咸秩于弥文。干符坤珍。荐蒙于上瑞。高拱而覃清净之教。渊嘿而臻治定之风。可谓昭受珍图而顺考古道。元功克成而盛德能让者矣。臣等伏思陛下以先帝之丕铄。未极美称。上配祖考。犹有阙然。乃降明诏。发德音。追崇景光。扬于丽亿。臣等得以奉承之。伏请加上谥号曰膺符稽古成功让德文明武定章圣元孝皇帝。诏恭依。 


      　　仁宗加徽号体天法道极功全德浚哲明孝皇帝议元丰六年闰六月庚子 

      　　臣等闻名者实之昭也。实着则名美。号者功之表也。功骏则号隆。此自然之符。不易之道也。故自昔睿哲之君。临制四海。其道至于配神明。享天地。其德至于泽万物。和天下。治侔往初。功无与二。然生必膺大名。终必崇徽号。而后能扬对天之烈。昭无穷之闻。罔允蹈而不昌。畴或违而能存。夫冠德卓绝者。莫崇乎二帝。收功隽伟者。莫隆于三王。稽其所行。率由兹道。故典谟之所纪。盘诰之所载。生商长发之所归美。清庙执竞之所咏歌。赫乎如日月。震乎如雷霆。传之子孙。与天无极。惟宋有天下。以圣继圣。以神继神。盖未尝易此也。恭惟仁宗皇帝躬上圣之质。宅丕平之期。有聪明睿知之才。有徽柔懿恭之德。粤自握干符。阐坤珍。则储思于极治。垂监于太清。驰仁圣之极挚。蹈帝王之登闳。若夫知落天池而不自虑。辩周万物而不自悦。虚己以延俊乂之策。和颜以徕直谅之谏。拂心忤耳。罔不并容。此乃虞舜之察迩言也。泛爱黎庶。惟刑之恤。建明察以官之。择慈惠以长之。文疑者请谳。罪疑者予民。用法误入。斥而不复。故微文巧诋之俗易。胜残去杀之化成。此乃帝尧之哀庶戮也。履三圣之重熙。乘四海之既富。赀与地侔广。赋与山比崇。而克己循礼。以先天下。斥侈靡。示太素。此乃文王之卑服即功也。昭事上帝。小心翼翼。雨旸之不时。天异之或见。未尝不洁诚斋戒。侧身修行。以答塞咎应。导迎福祉。此乃高宗之寅畏天命也。玉几听断。至于日中。黼帷访览。迨于夜艾。擥权纲。核名实。欲吏之瘽也。明赏信罚。以劝沮之。欲民之裕也。简政敷惠。以抚循之。天宇之下。涵养理极。薰以太和。洒以时雨。凡其所欲。不谒而获。凡其所恶。不祈而息。戴白之老。不识兵革。泽浸而益深。仁翔而益溥。迨夫乘久安之期。闵积累之敝。则奋然进用大臣。收敛豪俊。欲变更天下之治。以进复三代之隆。数开延阁以访其先务。又降宸翰以督其施为。群臣承命。震慑奔走。发德音。下明诏。兴学校。劝农桑。修废官。举逸民。破拘挛之例、以荐进人材。革因循之法、以旌别能否。节用度而先之宫禁。制财赋而归之有司。减任子之数。设守宰之课。于时四方拭目。以观太平。绩熙之迹。过乎于穆。盛德之颂。续于猗那。躬籍以率天下之耕。祫祭以教天下之孝。八见郊祀而拜况。肇禋之礼成。再祀明堂而严父。报本之志尽。收遗俊。理秘文。以润色鸿业。定雅乐。均钧石。以逆厘三神。合大宗于外邸。而惇睦辩章之化洽。锡诸将以新书。而攻守应敌之略具。陟配三名。并假二庙。隆孝至也。亲屈车驾。临幸太学。崇儒术也。制定九经。罢黜百家。揭正道也。奋辞摛藻。昭回云汉。明圣作也。废放郑声。屏弃田猎。抑损燕私。以劳天下。尊德性也。秘殿之下。锦几之上。论经居前。劝诵在后。道问学也。其御戎也。迫而后应。其治兵也。动而必胜。故灵旗西伐。而玉关请盟。天戈南麾。而凶渠就戮。扬威绝域之表。勒功朱垠之野。虽诗之雷霆。易之折首。不能过也。至于决大策。建大本。未尝不图万世之安。符四海之望。稽天从人。援立圣子。而社稷以安。九有以宁。虽禹之知启。文之立武。不能踰也。故四十二年、表里禔福。纪纲完密。易治也。法度昭明。易则也。英才鳞集。易用也。轨迹平夷。易循也。德泽之流。川衍海沛。旁魄四塞。沾濡行苇。蒙被马牛。符瑞之众。泉涌山出。间见层布。编于史牒。咏于歌乐。庄周曰。美成在久。信乎其久也。孔子曰。必世后仁。信乎其仁也。觌之前圣。考之近古。盖未有殊尤绝迹。善始善终。如此其盛。夫泽被天下。民莫能名。非体天乎。为而不恃。应而不藏。非法道乎。兵寝不试。刑错不式。非极功乎。六通四辟。兼济万物。非全德乎。制作礼乐。蟠极天地。非神文乎。不怒而威。不杀而服。非圣武乎。占天与子。以嗣大历。非浚哲乎。旁烛无疆。万物并照。非至明乎。慈惠爱亲。刑于四海。非至孝乎。卓乎照烂。真神明之表也。备道全美。孰能兼此。伏请上徽号曰仁宗体天法道极功全德神文圣武浚哲明孝皇帝。 


      　　仁宗加上体天法道极功全德神文圣武浚哲明孝皇帝册文 

      　　维元丰六年岁次癸亥。十一月壬寅朔。二日癸卯。孝孙嗣皇帝臣某。谨再拜稽首言曰。臣伏观古先哲王。莫不大名发于前。而大惠昭于后。其法皆本于至公而不可易。至后世臣子。又欲尽报上之道。以谓君德甚盛。其言不足以包众美。于是有至郊加诔之文。夫欲推事存之礼。述追远之志。则奉素享之荣号。益新纪之鸿烈。谋群公。请太室。洋洋虖际天接地而震显之。不亦当灵心而傅古谊乎。恭惟仁宗神文圣武明孝皇帝。躬清明之资。赋神睿之略。干行施之不息。仁性根于自然。时乘六龙。端御大器。知穷八荒而不见其迹。泽及万汇而不居其功。尔乃简拔畯贤。放远邪佞。宥恕刑狱。怀保鳏寡。赏不偏所私。罚必当于理。兴农桑之本务。缉礼乐之坠文。有惨怛好生之心。吏或误入重辟。必终身见斥。有宽裕从谏之度。言者屡进狂直。必曲意见容。念兵革之伤夷。则不杀而服。念稼穑之勤劳。则罔宁于逸。矧履天下之尊而持之以抑畏。飨天下之富而宝之以俭素。舆马不闻于游盘。钟鼓不涉于间燕。宫室无奢靡之饰。器服亡镶奇之玩。加以夙夜斋栗。事天之诚尽。霜露憷惕。念亲之感深。方朝廷之久安。乃大革因循。而圣政又新。为社稷之重计。乃前定祸乱。而皇嗣早立。故四十二年。仁恩川流。涵濡薰蒸。格于上下。日月华。风雨均。四时和。百谷蕃。北有强敌而不能骄。西有黠羌而不能轶。虫鱼遂性。自安川薮之游。男女洁成。更趋耕织之乐。固有幽遐荒昧之俗。不约而子来。奇伟倜傥之瑞。不创而特见者矣。丕赫哉宪度鸿明。声文沛施。自载籍之传。盖未有休功盛业可加于兹也。重循凉菲。永念猷训。今将款清庙。陟紫坛。遂受厚福。以浸黎元。宜于此时临彤庭。发玉版。上不敢隳祖宗之典。下不敢恝绅民之情。如尧如舜。如禹如汤。岂不高一世之闻、而流万世之声哉。爰饬上仪。载扬景铄。谨遣银青光禄大夫、尚书左仆射、兼门下侍郎、上柱国、太原郡开国公、食邑七千六百户、食实封二千五百户王圭。奉玉册玉宝。加上徽号曰仁宗体天法道极功全德神文圣武浚哲明孝皇帝。恭惟明德在天。临受徽称。维亿万年。永锡皇祉。谨言。 


      　　英宗加上徽号体干膺历隆功盛德宪文肃武睿神宣孝皇帝议元丰元年五月二十五日 

      　　臣等闻运行无穷。橐籥万物。而其迹不可见者天也。微妙不测。化育万类。而其功不可名者帝也。天之迹虽不可见。然言其气则谓之昊。言其仁则谓之旻。帝之功虽不可名。然称其化则谓之圣。称其妙则谓之神。亦道其可见与其可名者而已矣。故自五福初起以还。聪明睿知之主。莫不察天人之眷。与歌咏之心。纪祖宗殊尤卓伟之烈。崇徽号。备典册。以协大公之议。以称褒扬之诚。炳之四方。传之后世。岂不盛欤。恭惟英宗皇帝受命穆清。履道渊懿。乘干之刚健。体离之文明。粤自潜隐宗藩。出就庠序。其神灵之德。粹美之行。已颖然自见于宗室之表。笃于学问。待旦不寐。究道德之高明。原仁义之归趣。察古今之变异。蹈圣贤之中庸。斯乃高宗之学于河洲所不能方也。故养正圣功。裕然自得。于穆令问。广莫不闻。譬夫应龙之将飞也。必文采着见。而后能撠胶葛。誊九闳。大明之将升也。必光气前发。而后能掀氛翳。烛六合。此神明之祚。自然之符也。仁宗皇帝深见天命。烛知至隐。断之圣心。授之宗器。而谦畏自守。弗即承诏。有予德不嗣渊穆之对。有确乎不拔中正之操。逮乎越岁踰时。乃始迁思回虑。以表相邦家。赞扬睿哲。斯乃汉文之逊代邸所不能偕也。及夫膺当天之明命。乘炎上之兴运。则抗意于闳眇。储思于泰宁。念昭考之托也。则达三年之戚、而不改其道。念文母之慈也。则极四海之养、而能竭其诚。拜况圜邱。则刺六经。缀礼乐。而肃祗群神之礼备。登祼清庙。则合诸侯。谐金石。而显相多士之德洽。决万微之务也。踰于日昊。揽四方之奏也。至于夜艾。其于政也。兴同利而除同害。其于民也。与所欲而捐所恶。发廪以振穷乏。抑末以劝农桑。患吏之宽。则济之以严。患俗之薄。则矫之以厚。施不次之赏。用不测之罚。明忠信以示之。振纲律以维之。励冥冥之志。成昭昭之明。秉翼翼之心。就赫赫之迹。体貌大臣。宾礼故老。悦色以开谏争。前席以待隽乂。数下明诏。敷求谠言。至于日临经帷。以延讲议。隆学也。间开秘殿。以询献纳。广听也。置宗子之学。以隆蕃卫。洪业也。增册府之员。以育英才。盛观也。合兵于农而不牵浮论。明断也。拔材于隐而不问跅弛。善驭也。纠合公族而斥弃禁籞。至仁也。入继大统而严于尊祖。上德也。躬定圣嗣以安天下。光哲也。若夫承富有之业。而示之以敦朴。宅丕平之期。而莅之以勤毖。绝郄声色之好。屏去游田之娱。左右嫔嫱。无椒风增成位号之授。苑囿台沼。微长杨属玉观览之靡。克己以化民。力行以帅下。左右斋栗。怀金貂慕学之善。贵戚循理。杜濯龙车马之僣。四方承风。百僚仰法。况复宣艺祖之重光。袭仁宗之远略。信币北指。强敌畏恐以谨盟。輶轩西驰。黠羌震慑而请命。不顿一戟。不烦尺组。而三垂晏然矣。是以五年之间。大勋允集。寰海之内。含生之伦。莫不蒙被润泽。其效祥荐瑞。应图合牒者。驯扰垧牧。厉揭邦畿。卓荦郡国。洋溢要荒。傥天开永命。增锡寿恺。则将度三王之轨躅。历五帝之登闳。奋张德威。斥大疆土。扬旌北户之野。饮马幽崖之水文。加乎日域。令肃乎河源。包上圣之所不征。尽至仁之所不服。烂然竹帛。不可殚纪者也。臣谨稽之前古。考之行事。察搢绅之所传。究六艺之所趣。夫刚健粹精。不言所利。非体干乎。继天统极。传之无疆。非膺历乎。丕承之烈。盈塞天渊。非隆功乎。辉光日新。格于上下。非盛德乎。华藻昭烂。经纬干坤。非宪文乎。四裔震叠。莫不来享。非肃武乎。穷理而通。致一而明。睿也。鼓舞万物。民莫能名。神也。昭明义闻。不匿厥指。宣也。承颜安亲。惇序九族。孝也。盛哉铄乎。真帝王之极致。今昔之上仪。足以焜燿四方。舄奕千载。非澹然无极。众美从之。孰能与此。伏请上徽号曰英宗体干膺历隆功盛德宪文肃武睿神宣孝皇帝。 


      　　神宗增谥十字诏绍圣二年三月丙申 

      　　朕恭惟先皇帝经德秉哲。君临万邦。十有九年。若古之道。措之政事。功烈之茂。匹休三王。而谥号所纪。曾未足以究宣万一。朕嗣有大业。惧德不类。无以光昭前人。盖圣人之在天下也。神化独运。民无能名。而盛德形容。莫可拟象。矧是追崇之礼。固存列圣之规。其率旧章。申加徽称。用扬显烈。传之无穷。先帝谥号。见今六字。宜增上徽号十字。如祖宗故事。令三省枢密院官、御史中丞、杂学士以上同太常寺集议。仍令礼官详具典礼以闻。 




      ●宋大诏令集卷第一百四十二 

      　　典礼二十七 

      　　祖宗加谥四 

      　　神宗加上徽号绍天法古运德建功英文烈武仁孝皇帝议绍圣二年五月 

      　　臣等闻功者德之绪。名者实之宾。时有险夷。故事有先后。道有显藏。故言有微章。是故尧舜以帝而绍。文武以王而兴。皆圣人也。而书称其德。或谓之俊。或谓之元。清庙祀文。而深妙眇冥。以见文王之清。执竞祀武。而宣着炜煜。以扬武王之烈。非其不同。称实而已。历选列辟。揆其所成。自周之衰。道与世降。秦汉隋唐之君。见闻单狭。其所讲究。不至三代以上。天下之民不获与被王泽之施者。千有余年矣。我宋受命。克享天心。睿哲相承。与周同符。恭惟神宗皇帝躬上圣卓然之姿。而辅之以光明缉熙之学。深智妙用。有开于天。盖自伏羲之所画。黄帝之所名。箕子之所陈。仲尼之所繙。微辞奥义。意会心彻。而得其所不言者。故于立政造事。稽之以为验。操之以为决。动皆合于先王。而非俗学小道之所能察也。自初绍服。历监前代。法久而弊。变而通之。非常之元。异意交沮。公听并观。与神为谋。信任同德。率图康功。用能拔举一时之才。尽饬难变之蛊。本数末度。无不毕陈。文物声明。焕乎可述。加惠天下。十有九年。百姓蒙福。四夷来宾。此其功在天下而章明较着者也。若夫事亲之尽其道。睦族之致其恩。修身之慎。齐家之饬。从善之易。临政之勤。事天之畏。礼神之恭。有后世欲治之主、得一以为贤者。而身兼之。笃行之士。勉强以为难者。而安行之。可谓澹然无极。而众美从之者也。功大而不有。名显而不居。发扬闳休。实在后嗣。是以明诏以谓乃者谥号所纪。未足以究宣万一。无以尊大谊。施无穷。率循旧章。增上徽称。臣等谨考诸行事。质之先王。盖先之以合其几。后之以奉其时。所以为绍天。若之以经其常。稽之以纬其变。所以为法古。存诸内者天而神。被诸外者动而化。此德之所以运。作其大而小者述之。立其本而末者从之。此功之所以建。摭道之余以应物。开物之礼以明民。此之谓英文。惟刚也。故立而莫竞。惟神也。故威而不杀。此之谓烈武。不自以为足。而尊所可尚之谓钦。兼利天下。而己不与有之谓仁。以道为门。兆于变化之谓圣。而终始于人道。以立天下之本者。孝也。合是众德。以为之名。名以宾实。莫之可诬。拟其形容。庶可概见。伏请增上徽号曰神宗绍天法古运德建功英文烈武钦仁圣孝皇帝。 


      　　谥册文 

      　　孝子嗣皇帝臣某。谨再拜稽首言。臣闻帝莫盛于尧。尧无能名也。然颂其德。则曰乃神乃圣。乃武乃文。王莫贤于禹。禹惟不伐也。然称其美。则曰克勤克俭。成允成功。夫圣人精神之运。道德之妙。天下虽欲称之。盖非言辞之所能喻。然而善积而誉来。功显而名立。则位号之至。亦有所不可得而辞。呜唿。惟我圣考。在宥天下。十有九年。功德成就。巍巍荡荡。齐乎尧之难名。深执谦冲。屏却徽称。同乎禹之不伐。泽流当时。施及后世。四方诵之。万世施之。殚竹帛之载。不足以叙述。罄雅颂之奏。不足以形容。然而清庙宗德之称。臣子归美之报。积崇累鉅。非止一再。肆予小子。窃稽大义。其敢苟且。恭惟神宗英文烈武圣孝皇帝。挺黄帝之神灵。而服虞舜之大孝。兼成汤之勇智。而励文王之小心。绍列圣无疆之休。当百年承平之久。弗恃其安。弗有其治。望古以有为。爱日如不及。闵自晚周以来。王者之迹熄。而言治者无复见古人之大体。慨然以唐虞三代为可复。顾秦汉而下。卑不足议。临御之初。即引名世之士。讲明六经之文。得于言意之表。黜诸儒拘挛之论。革千载玩弊之习。兴造事业。作新人才。当是时也。民惧非常。士守固陋。淫朋比德。环视蠭起。倡险肤之说以震惊于下。合流俗之众欲取必于上。然而曲学不能挠礼义之正。异意不能移委任之专。辟正道于群枉必争之际。拔孤忠于众谗必毁之中。屏黜乖谬、而莫敢以沽激为异。放远憸佞、而莫敢以希合为同。虽顽狠敖戾。皆革面退听。天下晓然知德意志虑之所在。以身为度。以稽为决。言必据经。事以道揆。探索其隐奥。发挥其精华。默焉而天潜。动焉而神会。叙有典。秩有礼。章有德。讨有罪。官正其名。士典于学。寓兵于农。隶军于将。弛役以便农。平估以抑末。刊法令。定律吕。自熙宁之始。迄于元丰之际。文章制作。枢机品式。粲然而一新。覆载之内。有耳有目者。莫不延颈企踵。奔走承听。相与孚其德。乐其成。斯是谓大有为之时。旷世难逢之会也。呜唿。其道妙矣。不可得而言矣。所可言者。绪余土苴。应帝王之迹而已。乃者王公卿士。逮蛮夷之长。叩阍稽颡。愿上尊号者至于数十。卒诏有司。毋复以言。及夫升祔太室。有请于郊。人谋天同。锡兹定命。然尚惧并包众美。未能仿佛。十年于兹。靡遑夙夜。爰卜季秋。躬修宗祀。而中外合辞。祗遹旧典。方开明堂。配上帝。宜增纪徽名。对越祖考。赫然金声。揭之玉版。犹之度量天地。莫测其高厚。模写日月。徒骇其光明。姑述所知。其以自竭。于以弥古今之文。申人神之愿。拟而象之。垂世无极。谨遣左正议大夫、守尚书左仆射。兼门下侍郎、上柱国、豫章郡开国公、食邑四千四百户、食实封四千一百户章惇。奉玉册玉宝。加上徽号曰绍天法古运德建功英文烈武钦仁圣孝皇帝。伏惟明德在天。降鉴于下。于昭受祉。永绥厥后。谨言。 


      　　重定神宗徽号诏 

      　　崇宁三年三月二十八日敕门下。朕惟神宗皇帝以道莅天下。而以政事治之。若稽唐虞三代之隆。垂裕万世无穷之统。与天地造化相为始终。其功德之盛。岂言之一二所能该遍哉。奉上徽号。循用旧章。必假丕扬。着于典册。绍圣之诏。竭意追崇。当时议臣。讲求弗尽。夫帝德广运。非运德也。巍巍乎其有功。非建功也。言既未安。理亦随失。殆未足以仰慰在天之神灵。而昭示于后。哲宗皇帝屡欲更号。未及终行。肆予缵承。安敢辄止。宜令三省枢密院官、御史中丞、杂学士、太中大夫以上。与太常寺同共集议典礼详具以闻。故兹诏示。想宜知悉。 


      　　谥议崇宁三年七月二十三日 

      　　臣等闻天子之孝。所以事宗庙者。莫大于率吁众志。发扬宏休。知历世之君。皆有徽称。着在典册。以诏无穷。然名止于实。必求其当。揆之以理则协。施之于言则顺。质之前圣而有合。垂之后世而不惑。然后可以慰在在天之神。而成孝思之美。若乃群臣之议。出于一时。非不大也。而理犹未称。非不盛也。而言犹未安。则虽尝请于太室。荐于神明。亦将审义度情。以时更定。盖事之大。乌可已哉。恭惟神宗皇帝以聪明睿智莫可企及之姿。辅之以广大悉备无所不通之学。自初嗣服。慨然远观。当百年承平、内外流弊之余。非大有为、则不能饬万事之蛊。悯秦汉而下。卑陋狭促。无足以论。而久不与被先王之泽。于是独取尧舜二代之所为。见于诗书者。举而行之。至于性命之原。道德之妙。则又自得于心术之间。而操以为验。稽以为决者。悉本于圣人之训。故内则孝养于两宫。惇叙于九族。外则登任同德。信任不疑。拔举贤能。咸以类进。异意交沮。不溃于成。非常之元。率无所惧。于是立政造事。百度一新。尊经术以革取士之科。明义训以变俗学之弊。募力役以除差扰之害。时敛散以行补助之仁。劝农桑。阜货贿。严保伍。均赋租。修水土之官。厚衣食之本。以至立原庙以燕祖考。别二郊以事神祗。酌六典以正官名。制九军以饬战法。拔士于片言、而拓河陇之境。筑城于遐徼、而附蛮荆之酋。问罪于西夏、而师不踰时。通使于东人、而仁不异远。德意所向。为无不成。方且夤畏以奉天。俭约以率下。郄尊号而不受。有大美而不居。十有九年。海内丰富。民安其业。物遂其性。和气充塞。嘉祥荐臻。自成周以来。未有若兹之盛也。虽然。岂劳精神。役思虑。丛脞庶务。从事于末流也哉。犹一气运于造化之初。万物赋形。各随其分。无不造其极者。是谓体元。体则体此、而未始离也。道藏于无形。不可以为象。无乎不在、而无乎不为。而神之所降。明之所出。皆见于有为之迹。是谓显道。显则显此、而未始散也。得道以在我。曲神以应物。所同者二帝。则总之曰帝德。措于事业。民以归往。所同者三王。则总之曰王功。而元者贯三才以为首。道者通古今而无弊。德不可以先言运。功不可以特言建。昔者群臣之议曰绍天法古。所谓非不大而理犹未称也。其曰运德建功。所谓非不盛而言有未安也。易而正之。寔在今日。若夫经纬错综。而声明藻色。见于敷荣。所以为英文。沉潜不杀。而威制强慝。见于无竞。所以为烈武。不自满假。敬以直内之谓钦。博施济众。视民如伤之谓仁。自睿而作。大而能化之谓圣。始于爱敬。刑于四海之谓孝。昔者群臣之议。无得而易矣。惟圣人包并众美。莫可形容。强以命名。皆非其至。庶乎仿佛。概见于斯。伏请更定徽号曰神宗体元显道帝德王功英文烈武钦仁圣孝皇帝。 

      　　哲宗加谥十六字诏崇宁三年三月二十六日 

      　　朕恭惟哲宗皇帝聪明睿智。天性夙成。嗣服之初。遵养渊默。洎总威柄。发挥干刚。黜除奸回。修复法度。熙丰之政。灿然再新。十有六年。底于至治。而谥号所纪。未能究宣。朕自缵承。因心则友。凡在典礼。必极其隆。仰稽追崇之文。具存祖考之训。虽体道之妙。莫显于言声。而御世之经。可求于拟象。载扬丕烈。昭示无穷。宜加上哲宗皇帝谥号。共为一十六字。令三省枢密院官、御史中丞、杂学士、太中大夫已上、与太常寺同共集议合增徽号。仍令礼官详具典礼以闻。故兹诏示。想宜知悉。 


      　　谥议崇德三年七月二十三日 

      　　臣等闻圣人无名。所谓必得其名者。应帝王而已。至钦无文。所谓以进为文者。行典礼而已。然帝王之名。垂于简编者未尝绝。而典礼之文。行于宗庙者致其显。则尽天下之至美以拟象。合天下之至公以增崇。是惟旧章。宜在祗率。恭惟哲宗皇帝清明刚健。有开自天。渊默沉潜。发为英断。幼冲履位。凝然若神。灼见几微。不动声色。惟以诚孝。事于两宫。缉熙光明。他无所嗜。虽左右近习。莫察其喜怒之色。盖如是者九年而无一日之异。及其总览威柄。骏发至权。雷动风行。中外丕应。去奸慝如振藁。复法度如转圜。博收神考所用之臣。聚于朝廷。以为绍述之助。于是尽扫朋党。委用材能。申严赏刑。明示好恶。而作人之法。取士之制。理财之义。裕民之仁。礼之废兴。刑之轻重。始于朝廷。布在郡邑。凡元祐之所变乱者。次第而悉复之。然后修我戎兵。震詟邻敌。选练将帅。恢拓土疆。横山大都。既入舆地。陇右酋长。稽颡请归。执讯献俘。殆无虚月。凡元祐之所弃捐者。尽取而广有之。远近之情。欢欣鼓舞。再睹熙丰之盛。而所以至此者。盖在于应天以实。临下以简。致知以察迩言。慎听以堲谗说。苟丽于法。一视而无戚疎。苟害于治。毕除而无细大。宵旰愿治。十有六年。四方无虞。动植咸若。天不爱其道。地不爱其宝。风雨时序。日星顺行。神光效祥。玉玺自至。珍符异瑞。史不绝书。至治之隆。固非一言之所能尽。今将图上丕号。阐扬鸿烈。则亦因其应帝王之迹。推本所自而昭发之尔。夫被一气之自然。成三才之妙用。行乎至虚、为物之始者元也。惟圣时宪。则效法于此。无所异焉。此之谓宪元。干坤之所以阖辟。日月之所以往来。万物并由、莫见其迹者道也。继之者善。则运量酬酢。以善承焉。此之谓继道。始则遵养用晦。慎密而啬出。终则泛应曲当。晖光而日新。开之廓然。被于四表。非显德乎。观会通之宜。御方来之变。应时而造者以莫不兴。为国之利者举无遗策。浮言不能惑。异意不能沮。非定功乎。不自以为足。不忘其所恭。达经纬之原。顺刚柔之用。可谓钦文矣。虚以致其明。思以合其几。运不测之神。成无竞之烈。可谓睿武矣。有万不同。莫能一致。自我总之之谓齐。以天为宗。以德为本。六通四辟之谓圣。而昭则无小不察。容光必照。孝则克笃前烈。遹观厥成。合是数者。虽未足以窥测其绪余。而至美之所存。公愿之所在。冒昧自竭。无余蕴矣。伏请增上徽号曰哲宗宪元继道显德定功钦文睿武齐圣昭孝皇帝。 


      　　谥册文 

      　　臣闻昔者明王。崇德广业。举而措之天下。日见之行。于用则藏。于仁则显。其称名或小。而取类则大。故令闻广誉。克有辞于永世。无得而加焉。乃若德有余于业。名不称其实。未足以丕扬显烈。以端命于上帝。则在我后之人。恭惟哲宗钦文睿武昭孝皇帝。仁覆四海。十有六年。肆其即位。越在冲幼。沉潜刚克。以蒙养正。动靖有度。不大声色。左右仆御侍从之臣。亦罔能知。盖不言者九年。爰及亲政。率时昭考。永言孝思。追悼先烈。弗克钦若。溃于厥成。放逐奸宄。是正祗诬。遵制扬功。仪刑典则。登用良善。协于克一。四方风动。如日之中。至于清静而寡欲。体仁而继善。先后天时。遇灾而惧。遵道贵德。靡所不钦。南面而听。尊严若神。瘅恶虽弗容贷。而好善常若不及。故小大祗若。无侮无拂。市无剖斗折衡之争。朝无错立族谈之犯。慈故能勇。外攘四裔。开辟境土。克绍前人。卒其武功。皇天眷佑。诸福毕至。地不爱宝。神玺自出。英声茂实。莫可殚穷。末予冲人。祗奉顾托。付以大业。夙夜祗栗。惧弗克胜。乃者奸臣乘隙。复出为恶。公肆抵巇。用正典刑。无有佚罚。显谟丕烈。既晦而明。然其垂之将来。昭示无极。其敢不虔。爰卜日至。禋于圜丘。裒对明神。增备徽典。稽诸故实。协于师言。自天申锡。万邦作孚。谨遣金紫光禄大夫、知枢密院事、上柱国、南阳郡开国公、食邑三千三百户、食实封八百户蔡卞。奉玉册玉宝。加上徽号曰宪元体道显德定功钦文睿武齐圣昭孝皇帝。恭惟在天之灵。降鉴于下。来燕来宁。膺受兹礼。于昭于天。俾缉熙于纯嘏。 


      　　神宗谥加四字哲宗改上旧谥御笔手诏政和三年正月十一日 

      　　朕嗣承祖宗丕构。惧德弗类。率时昭考。永惟熙宁、元丰、盛德大业。述而明之。孚于四海。故自缵绪以来。循亲疎敦叙之诏。而为之建两京敦宗之令。遵学校养士之法。而申之以乡举里选之政。追董政治官之志。制名定位。训迪文武之秩。绍均输裕国之制。懋迁有无。阜通山海之利。乘常平羡余。以惠养鳏寡。使民养生送死无憾。嗣开拓武功。以柔远辟国。自牂牁积石。列为郡县。一纪于兹。迄用有成。和足以广乐。富足以制礼。声明文物。于是大备。荷天之休。诸福之物毕至。锡以元圭。告厥成功。推原本始。实自我烈考弛张弥纶。权舆万事。以克用乂。亦惟我哲宗继志述事。克笃先烈。顾朕何德以堪之。朕若稽古。那祀成汤。以衎烈祖。维天下太平。以告文王。肆朕缵述。缉熙先烈。其成康功。永言孝思。不敢不告。可差官册告永裕、永泰陵。神宗尊谥。比祖宗已各十六字。然不着稽古建立法度之意。哲宗遵制扬功。亦未昭显。盖不足慰在天之灵。垂示万世。其令群臣参议。加上神宗四字。改定哲宗旧谥以闻。俟将来冬祀飨庙。躬行奉上。以称朕功成不居、归美显亲之心。咨尔中外。其体至怀。 


      　　配飨 

      　　赵普配飨太祖庙廷制咸平二年二月丙申 

      　　故太师尚书令追封韩王赵普。识冠人彝。才高王佐。翊戴兴运。光启鸿图。虽吕望肆伐之勋。萧何指踪之效。殆无以过也。而自辅弼两朝。周旋三纪。茂岩廊之硕望。分屏翰之剧权。正直不回。始终无玷。谟猷可复。风烈如生。宜预享于大烝。永同休于宗祏。兹为茂典。以答旧勋。其以普配飨太祖庙庭。 


      　　故枢密使检校太师兼侍中中书令济阳郡王曹彬、配飨太祖庙廷。故司空兼门下侍郎平章事赠太尉中书令薛居正、故忠武节度检中书令潘美、故右仆射赠侍中石熙载、配享太宗庙廷制。八月二 
      文阙十五日 

      　　韩琦配飨英宗庙廷制熙宁八年七月丁巳 

      　　功茂者赏惟其称。德厚者报不可忘。故命册褒崇。旧史有追封之典。祀祧跻配。前书存与享之文。盖君臣之义。不独欲荣宠之于其生。抑邦家之宝。亦冀顾扬之于不朽。惟时故老。翼我前朝。式敷告于治庭。肆仪图于典礼。故永兴军节度使、守司徒、检校太师、兼侍中、魏国公、赠尚书令韩琦。才资沉伟。宇量恢宏。勇义出于至诚。朴忠可以大受。尽瘁于国。利无知而不为。任重于时。事虽难而必济。惠泽有加于四海。谋猷实纪于三朝。缅怀弼亮之勤。重起沦亡之痛。是用进于烈考之清祏。俾序功臣于大烝。上以慰祖宗之灵。下以为忠义之劝。于戏。为臣至此。可无愧于前良。与国同休。庶永传于茂烈。惟兹盛美。以答元勋。可配飨英宗庙庭。 




      ●宋大诏令集卷第一百四十三 

      　　典礼二十八 

      　　原庙 

      　　建太祖神御殿诏景德四年二月癸酉 

      　　定鼎名区。测圭故壤。书渊开奥。本庶邦取则之都。星渚流祥。乃艺祖挺生之地。朕虔遵典礼。躬谒山园。亦既礼成。遂兹临幸。载念神宗之旧邸。盍崇启圣之仁祠。欲焕皇猷。式扬英烈。爰就炳灵之地。仰图如在之容。慎择缁流。庄严绀宇。庶资景福。以慰时思。宜于西京建太祖皇帝神御殿。一如启圣院制度。 


      　　建景灵宫诏大中祥符五年十一月戊辰 

      　　仙源启祚。鸿庆非常。爰经始于密都。俾询求于吉壤。聿申严奉。式焕宏规。惟文考在潜之宫。乃冲人载诞之地。据神明之隩。处京邑之中。谅气象之殊尤。宜真灵之降格。永惟钦翼。冀保祺祥。宜以锡庆院建景灵宫。 


      　　玉清昭应宫奉安毕曲赦大中祥符六年五月丙午 

      　　国家席庆善之鸿基。膺昊穹之景祐。绵区率顺。宝箓垂文。叶千载之昌辰。举一王之茂典。启营恭馆。式耀珍图。伟嘉会以元亨。荷太灵之昭格。洪惟瑞应。夐出古先。一昨炼楚越之良金。法紫清之妙像。肃陈仗卫。迎致国都。荣观焜煌。欢唿沸涌。上真高圣。凝三气之殊姿。英祖神宗。俨重曈之粹质。方毕朝修之礼。弥增钦翼之诚。动色相趋。降祥允集。宅灵秘宇。永申崇奉之仪。赐福群伦。宜沛覃延之泽。可赦建安军扬州、高邮军、楚州、宿泗亳州、应天府、见禁罪人。云云 


      　　建鸿庆宫诏大中祥符七年正月丙辰 

      　　在昔圣王。遹追先烈。或僝修原庙。或模写睟容。所以伸继孝之心。纪发祥之日。国家九皇接绕。二帝授成。积德深长。垂裕丕显。肆予寡薄。获绍庆灵。爰因访道之游。载历兴王之壤。夙严靖宇。以宅仙仪。式增壮栋之规。仰奉在天之御。永光地志。益茂神休。南京新修圣祖殿。宜号曰鸿庆宫。仍奉安太祖太宗圣像。 


      　　应天院奉安毕西京管内见禁减降德音天禧元年六月壬申 

      　　门下。奉先昭孝。列辟之大猷。宥过推仁。前经之格训。朕纂承鸿绪。奄宅中区。曷尝不念王业之艰难。荷祖祊之眷佑。克洽至宁之治。弥增永慕之怀。惟洛师定鼎之都。实艺祖诞灵之壤。兴王之气。始兆于丕祥。布金之园。聿新于崇构。爰备彰施之彩。虔图睟穆之容。临遣辅臣。奉安秘宇。苾芬之荐。既罄于严恭。油霈之恩。宜覃于众庶。应西京管内六月八日见禁罪人。除故杀、劫杀、斗杀、十恶、官典犯赃不赦外。杂犯死罪降从流。内情理切害者奏裁。其余流罪降从徒。杖已下并放。修奉应天禅院使臣官员兵匠、次第支赐。其军校始末祗事者。具姓名以闻。当议迁改。奉迎执擎兵士并与支赐。西京诸城内耆老年八十已上者。厚加宴劳。仍赐茶帛。免本户差役。管内旧举人、将来科场与免取解。应天禅院、朔望许令士庶瞻礼。于戏。贻谋锡羡。聊仰于威神。布德均禧。俾周于京邑。庶协无疆之庆。诞昭追远之仪。告于明庭。咸体朕意。 


      　　奉安真宗御容于西京应天院曲赦西京德音天圣元年 

      　　门下。朕以眇躬。荷兹丕构。务崇先烈。爰考旧章。炎汉名都。颇存于原庙。巨唐珍馆。率奉于睟容。惟西洛之仁祠。有两朝之威像。神灵所御。禋荐克修。是用模范圣仪。就安秘宇。畴之元宰。虔总于礼经。祗协刚辰。聿成于熙事。上合祖宗之令典。下符霜露之永怀。况兹鼎卜之郊。俯近目游之域。足昭象物。式罄寅恭。载敷祝网之恩。遍及交风之壤。应西京管内云云于戏。天罔极以兴叹。敢忘于孝思。礼建中而饰情。庶叶于人纪。布告群品。体予意焉。 


      　　慈孝寺真宗神御殿皇太后塑像于侧诏天圣六年十一月丙辰 

      　　顷者肇营梵宇。追荐祢宫。仰驻灵游。肆开秘殿。皇太后缅怀遗烈。浚发精衷。密戒工人。塑像侍侧。兴言懿实。曾未布闻。宜诏近司。宣示于外。 

      　　奉安三圣御容于鸿庆宫曲赦南京德音庆历七年七月甲申 

      　　门下。朕祗遹先猷。尊临大宝。夤畏御极。勤俭保躬。曷尝不念帝业之艰难。仰宗社之眷佑。诞孚至治。增慕永怀。惟睢阳画壤之雄。启烈祖兴王之旧。别都肇建。靖馆有严。爰庀众工。一新崇构。奉三后之睟表。卜万世之永安。克协刚辰。聿成熙事。天池日润。焕紫电以交辉。圣德神功。亘终古而齐久。思广因心之孝。用推及物之恩。应南京畿内。除十恶并已杀人者、及持杖行劫、偷盗官物、伪造符印、放火、官典犯入已赃不赦外。杂犯死罪已下。递降一等。徒以下释之。应修鸿庆宫及陪位官、并执仪仗、驾船军士等。并等第与支赐。本府诸县夏税特减五分。坊郭户屋税钱特支五分。元系灾伤倚阁二税、欠折官物、本非侵盗、并与除放。本府举人、诸科伍举、经省试及殿试者。与免将来取解。父老年八十以上者。并加劳酒食。仍各赐绢二匹。腊茶一斤。其孝行为乡里所推者。当议旌表。祠庙之载祀典者。并严洁致祭。内商邱火祠坛庙有颓毁处加完葺之。于戏。竭志奉先。燀威灵之丕□。均休覃下。俾畿甸之旁周。茂扬追远之思。以示无疆之庆。告于中外。体予意焉。 


      　　会圣宫应天院奉安神御毕西京德音熙宁二年五月甲午 

      　　门下。朕祗绍前烈。宠绥庶邦。率时典常。罔敢坠逸。越兹有洛之内。自昔令王之都。艺祖之所诞生。迹存遗老。寝园之所安奉。神有余威。是用即西竺之仁祠。因北訾之胜地。仪刑二后。镇抚一方。爰命宰司。肃将使指。鸿仪克举。熙事大成。永惟畿甸之民。能无供亿之役。宜敷涣泽。用慰群心。应西京管内云云于戏。称秩旧章。克广奉先之孝。亏除有罪。式昭惠下之仁。启尔群伦。咸体予意。 


      　　原庙奉安毕赦天下制元丰五年十一月乙酉 

      　　门下。朕荷累圣之烈。拥万方之区。永惟至艰。靡敢遑息。常虑礼乐未具。不足以绍制作之文。衣冠出游。不足以殚严奉之意。乃建上都之左壤。是为真祖之殊廷。肆营新宫。萃兴宝构。载差谷旦。祗妥睟容。于时日景晏温。天休交至。体神之沛。岂朕敢专。落以斯干。庆备成于熙事。布之涣汗。庶大赉于多邦。可大赦天下云云于戏。揭虔妥灵。兹本礼经之意。涤瑕荡故。用昭神况之敷。盖制之所就者隆。则泽之所流者远。咨尔有众。宜体朕怀。 


      　　太皇太后立神宗原庙诏元祐元年正月甲寅 

      　　原庙之立。所从来久矣。前日神宗皇帝。初即祠宫。并建寝殿。以崇严祖考。其孝可谓至矣。今神宗既已升祔。于故事当营馆御。以奉神灵。而宫垣之东。密接民里。欲加开展。则惧成烦扰。欲采搢绅之议。皆合帝后为一殿。则虑无以称神宗钦奉祖考之意。闻治隆殿后有园地。以殿后推之。本留以待未亡人也。可即其地立神宗原庙。吾万岁之后。当从英宗皇帝。于戏。上以宁神明。中以成君子之志。下以安居民之心。不亦善乎。 


      　　会圣宫奉安神宗神御毕西京德音元祐二年十月辛卯 

      　　门下。朕以寡昧。仰继圣神。顾瞻山陵。未忘弓剑之慕。益广宗庙。以奉衣冠之游。祗遣辅臣。往严像设。敞凤台之仙宇。粲龟洛之仁祠。睟表一临。陪京增重。山川改色。方贡祥而效珍。父老纵观。或太息而流涕。宜施雷雨之泽。以答神人之心。应西京管内见禁罪人。除十恶杀盗等罪至死不赦外。死罪以下第降至杖并放。应缘缮修迎奉官兵等级颁赐。其西京耆老、八十已上者。人给酒食茶绢。常加存恤。云云于戏。好生育物。既推文母之慈。崇德措刑。终成神考之志。咨尔有众。宜体朕怀。 


      　　名重光殿诏 

      　　景灵西宫哲宗殿名宝庆。而万寿观圣祖殿亦曰宝庆。祖孙同称。于义未允。恭念哲宗皇帝。聪明睿圣。外攘骄悍邻封。内修隳废法度。绍述烈考。收功太平。隆德盛业。岂易殚举。其殿额若止以受宝之庆为名。未足昭着前人之光。可改为重光殿。 


      　　景灵西宫成德音四京畿内崇宁元年正月 

      　　门下。朕以眇躬。嗣膺大历。洪惟神考之圣。度越成周之隆。宪章修明。礼乐备具。内辑诸夏。外宾四夷。更十九年。齐天地之化育。亘千万世。依日月之照临。念成功之难名。穷备物而莫报。迺眷中都之右壤。载营宝构之新宫。谷旦肃涓。睟容迁妥。昭兹馆御之首。奄为前烈之光。焜燿无垠。尊崇有阐。伟大明之制作。恢永祐之规模。祗率臣邻。躬行礼奠。霜露既降。兴言凄怆之怀。衣冠出游。俨若威灵之在。上以隆国家之制。下以耸民人之瞻。稽协先猷。用颁涣泽。应四京畿内云云于戏。廓斯閟宇。于昭先人之功。孚以恩书。庸广大孝之本。肆均神贶。敷佑黎氓。咨尔群伦。体予至意。 


      　　西京奉安哲宗御容毕曲赦西京崇宁二年三月五日 

      　　门下。朕抚运重熙。承祧永泰。剑舄从葬。夙畏轩台之灵。衣冠出游。远追汉庙之广。祗遣近辅。肃将睟容。趋六圣之会宫。即三川之梵宇。旁开馆御。仰对威神。涓选嘉时。举行旧典。慰华夏之众望。扬宗社之闳休。言念工徒。咸谨缮修之役。载瞻仗卫。率殚护从之劳。其布涣恩。以绥列甸。应西京管内云云于戏。奉先尽礼。将致友恭之心。厚下施仁。当流宽大之泽。咨尔黎庶。体予顾怀。 


      　　徽猷建殿阁成奉安讫德音政和四年十二月八日 

      　　门下。朕践修令绪。骏惠大猷。贻厥孙谋。敢怠奉先之志。昭哉嗣服。益隆报本之诚。乃即禁庭。更新宝构。奉睟仪于秘殿。閟睿藻于西清。规模皆蔽于朕心。工役不烦于民力。榱题增焕。像设具严。河图洛书。粲昭回之在望。云车风马。想謦欬以如闻。仰以燕在天之神。俯以示斯民之教。既告成于熙事。宜均庆于群伦。云云于戏。刑期无刑。恩莫隆于肆眚。孝乎惟孝。爱用广于因亲。咨尔多方。体予至意。 


      　　□□ 

      　　宣祖昭武皇帝昭宪皇后忌前一日不坐忌日群臣进名行香禁屠废务诏大中祥符二年九月丁亥 

      　　恭以宣祖昭武皇帝、昭宪皇后、夙蕴庆灵。克昌□□。载诞二圣。奄宅万邦。猥承燕翼之谟。深惟似续之重。每临讳日。尤切永怀。式伸尊祖之诚。以罄奉先之礼。自今忌前一日不坐。忌日群臣进名行香禁屠废务。着于令式。 


      　　陵寝 

      　　太宗山陵毕两京畿内死罪以下减降德音至道三年十一月丙寅 

      　　门下。朕钦奉丕图。允升大宝。将继太宗之业。式恢寰海之基。何尝不废寝遐思。忘飱广访。虔虔翼翼。行之犹恐不及者。盖欲臻于平泰。致于阜康。爰成开物之功。用表奉先之志。近者因山展礼。率土咸观。风师飒尔以扫涂。共钦尘静。水伯冷然而通泒。咸叹醴甘。神休聿彰。永命斯见。宜举钦崇之典。俾昭感格之符。惟两京户民。祗奉陵邑。既云集事。良表能忠。特行礼恤之恩。斯慰勤劳之役。应两京云云于戏。理国之宜。安民为本。将图明允。必赖典彝。法覆焘以制仪。生成虽一。侔阴阳而申令。劝诚则殊。期怀德以畏威。故褒善而贬恶。永言垂教。良俟措刑。适当行解之初。爰示闲邪之旨。更资列位。咸励勤行。庶成肃穆之风。长播宣慈之化。告示中外。知朕意焉。 


      　　详定康陵定陵诏景德元年七月壬寅 

      　　康陵定陵。已经迎奉。将修兆域。朕以园陵之事。邦家大经。开国之初。已曾会议。寻建陵号。尚虚神寝。而有司抗表。屡有所陈。且以二寝尚居清苑。朕以事关宗庙。理合审详。周访群言。皆云有据。朕犹存重慎。益广咨询。至于命中使以经营。委藩侯而访察。继观来表。咸曰无疑。复俾大臣。再陈定议。遂有迎奉之请。用慰追远之诚。既睹佥同。式稽礼典。于是迁之梵刹。营此寝园。今则安厝有期。仪制将举。朕偶从余暇。肆阅群编。因览太祖实录。明载二陵所在。复又不指某州。眷言夙宵。未免疑惑。况奉先之事。垂世大猷。务叶礼经。所宜明允。可令中书门下与枢密院详定以闻。 


      　　上陵诏景德三年八月庚辰 

      　　朕仰膺眷祐。获绍庆基。驯至小康。垂将十稔。永怀先烈。敢怠时思。顷以边封。犹烦征戍。上陵之礼。旷岁莫伸。今异域同和。编氓乐业。载瞻园寝。式展孝恭。朕以来年春朝拜诸陵。宜令所司。各扬其职。凡百费用。以官物充。一路但增修馆驿。以备行宫。应从臣百司供拟供御。并从省约。经由州县所用什物。亦令预先置办。不得差役科率。诸司须索。非敕命州县不得供给。邻近州府长吏。不得擅离本任赴行在。诸路勿以进奉为名。辄有配率。具起居表章。附驿以闻。 


      　　躬谒陵寝西京诸路系囚减降德音景德四年正月丁卯 

      　　门下。王者奉先追远。所以致孝于祖宗。宥过绥刑。所以推恩于＜宀禹＞县。朕仰膺眷命。获绍庆基。每勤夕惕之心。用布日新之政。逮兹十稔。驯致小康。念思文长发之祥。荷燕翼贻谋之训。寝陵密迩。脩谒未遑。日月居诸。永怀罔极。爰稽典礼。式展孝思。祗率官师。躬伸朝拜。载瞻封树。肃奠几筵。备荐馨香。如闻謦欬。圣灵垂鉴。涕泗无从。罄夙夜以洁诚。既陈毖祀。顺阳春而布泽。恩被群黎。宜覃及物之仁。用慰履霜之感。除东京已降德音外。西京及诸路云云于戏。亲朝列圣。慰霜露之时思。行庆万邦。法云雨之平施。庶黎民之受赐。俾率土以咸休。诞告中区。当体予意。 


      　　遣王旦等告祭诸陵诏景德四年三月乙酉 

      　　朕永怀烈圣。躬谒寝园。俯徇群情。暂临鼎邑。既尽哀于霜露。亦布泽于阳春。而言旋都畿。再面陵域。仰威神而在望。志切奉辞。稽简册于旧章。礼烦斯黩。内惟罔极。曷表至诚。恭遣大臣。特陈明祀。庶达精虔之恳。以申追慕之心。宜遣工部尚书平章事王旦祭告诸帝陵。吏部尚书张齐贤祭告诸后陵。 


      　　山陵逐项不得科率诏干兴元年三月丙申 

      　　朕荷穹昊之眷怀。纂祖宗之成宪。慎乃出令。先于爱人。恭念复土有期。因山垂制。方兴力役。弥轸孝思。虑尚扰于齐民。特申明于前训。应山陵逐项钱帛粮草及使用什物。并官为办给。不得科率人民。 


      　　昭陵不得科率人民诏 

      　　敕中书门下。朕骏膺显命。钦述先猷。载惟发政之初。首及爱民之务。瞻言洛土之奥。大启昭陵之封。庀徒众兴。调费百出。虑征繇之横起。伤俭素之遗闻。感发至怀。重申前训。应山陵一行、并逐项合用钱帛粮草、及凡百动用物色。仰三司转运司。并须擘画般辇。及将官物修置供给。不得科率差配人民。勉思裁办。毋致烦劳。咨尔攸司。当体朕意。仍仰出榜晓示人户。各令知委。故兹诏示。想宜知悉。 


      　　山陵无辄科率烦民诏治平四年二月戊子 

      　　大行皇帝。身先四方。克勤克俭。惟厉精于庶政。用保惠于兆民。故其凭几之言。虑及因山之制。所用钱帛粮草。凡应奉物。委三司转运司。计置官物供给。无辄科率烦民。 


      　　太皇太后山陵遵遗诰俭省诸道不得进助诏元祐八年九月壬辰 

      　　朕恭以太皇太后。保祖宗之基命。定社稷之永图。德参二仪。功冠千古。今普天丧恃。四海同哀。虽筑陵高于太山。备礼殚于万物。顾无以报。亦未为多。惟遵奉于训言。益光昭于俭德。以对在天之盛烈。以扬爱物之遗仁。缘山陵非久修奉。虑有司遇有烦劳。枉费人力。不能仰承遗诰。务遵俭省之意。其令尚书户部斟酌应副。毋得宽剩计置。除西京路转运司自合供办。其诸道非抛降。毋得妄有进助。咨尔中外。当体朕怀。 


      　　陵名 

      　　宰相丁谓奏大行皇帝陵名镇陵状 

      　　伏以龙驾登真。奄缠悲于厌世。鲋隅卜远。方度竁于因山。聿遵同轨之期。将蒇祖庭之礼。恭循茂典。仰荐表称。大行皇帝陵名。伏请以镇陵为名。诏恭依。 

      　　宰相韩琦奏大行皇帝陵名永昭状 

      　　兆域之图。按礼经而伊始。因山之固。奉大训以惟严。宜立嘉名。上符至德。大行皇帝。仁无不浃。道极莫称。开寿域以跻民。咸归圣治。建善经而长世。坐致时雍。岂徒超越于百王。固以光辉于万世。大行皇帝陵。谨请以永昭为名。从之。 


      　　宰相韩琦奏大行皇帝陵名永厚状 

      　　因山而葬。将循虞舜之宏规。就水为名。复举汉文之故事。询于鄙陋。曷足形容。伏以大行皇帝。以上圣之资。继景炎之祚。圣心欲治。方图庶事之康。天意难忱。不降万年之福。此方中之始竁。宜复土而有称。夫唯盛德之无前。固与方舆而同厚。大行皇帝陵。谨请以永厚为名。 


      　　宰相请大行陵名永裕状 

      　　伏以汉营霸水。曾不改其旧川。唐卜醴泉。遂终藏于去剑。缅追故事。并建嘉名。恭惟大行皇帝。道与天同。才非世出。振易邦制。规恢三代之谟。作新帝文。博尽六经之学。未勒金泥之检。蚤惊玉几之言。占龟洛之胜游。得凤台之吉兆。行襄大事。固有神灵之扶。垂裕万邦。永为子孙之制。大行皇帝山陵。伏请名为永裕陵。 


      　　宰相章惇奏大行皇帝陵名状 

      　　仙鼎遽成。龙胡莫挽。爰占兆域。将掩衣冠。俾历选于嘉封。示致严于大事。伏以大行皇帝。道该三极。威摄万方。于昭前人之光。允贻后世之宪。华戎期于同轨。众庶请于因山。稽诸龟筮之灵。得此岗原之吉。建休祥之所聚。治泰定以无穷。大行皇帝陵。请以永泰为名。候敕旨。奉圣旨依。 




      ●宋大诏令集卷第一百四十四 

      　　典礼二十九 

      　　纪节 

      　　改用七日为七夕节诏太平兴国三年七月乙酉 

      　　七夕佳辰。着于式令。近代多用六日。实紊旧章。讹俗相承。未之或改。自今宜以七日为七夕。仍令颁行天下为定制。 

      　　建天庆节诏大中祥符元年十一月庚辰 

      　　圆穹降鉴。瑞检腾文。徇中外之佥谋。塞神祗之凝望。升中鉅岳。霈泽绵区。纪兹受命之辰。庶广承休之乐。宜以正月三日天书降日为天庆节。休假五日。西京诸路就长吏公署或宫观。建道场七日。京城寺观燃灯。许臣民宴乐。其月已断屠宰。更不处分。 


      　　先天降圣节日令天下以延寿带续命缕保生酒更相赠遗诏大中祥符六年六月辛未 

      　　近者祗格真游。钦闻宝诲。惟孟秋之上朔。暨阳月之下弦。肇建节名。已存令甲。思宏模而增盛。俾蕃祉而诞敷。稽旧史之文。载颁于明制。徇舆人之欲。益焕于珍图。先天降圣节日。令天下以延寿带、续命缕、保生酒、更相赠遗。着于甲令。 


      　　立天祥节诏天禧元年正月壬戌 

      　　大中祥符元年四月一日天书再降内中功德阁。自钦承于中禁。唯密奉于清场。近者茂对灵心。宣闻朝着。虔遵宝训。弥励精衷。用建节名。 

      宜昭帝贶。宜以其日为天祥节。如天贶节之制。 

      　　十一月五日为天应节御笔手诏政和四年二月一日 

      　　朕嗣承丕构。夙夜祗若。惟道是兴。惟上帝是承。涓选休辰。恭修祀事。备物尽志。咸秩无文。荷帝惇临。如在其上。旌旗辇辂。冠服仗卫。见于云际。万家咸睹。惟天人之感通。有形声之相接。灵承对越。敢不祗钦。可以其日为天应节。用端命于上帝。以昭答于神休。咨尔万邦。其体朕意。 


      　　朝贺 

      　　中外除拜正衙谢辞诏太平兴国元年十一月 

      　　外朝之设。旧章不忘。近年事出权宜。多从沿革。凡除拜出入。不由正衙辞谢。有司既失于举行。经制遂成于寝废。自今中外官除拜假使出入。并须于正衙辞谢。违者有司议其罚。 


      　　诫约朝会虔恭诏太平兴国五年十月丁未 

      　　表着之设。盖有等威。阙庭之仪。所务恭肃。故离立俗谈者。罚之所及。蹴刍齿路者。诛之必加。所以辩名器之差。正班爵之序。贾生设堂陛之喻。盖明天子之尊。叔孙造绵蕝之文。式彰王者之贵。抑有彝训。布于格言。五代以来。旧章多废。胥徒市贾。多齿于周行。朝觐会同。罔知于王制。遂至亵慢。殊失矜庄。浸以成风。因之不改。方属成平之始。宜申沿革之规。应文武百官。自今宜令有司遍行布告。凡遇朝会。各务恭虔。每内殿起居。即须踧踖入门。雍容就列。稍涉不谨。便同失仪。朝堂素有典彝。宪台并须振举。恪居官次。称朕意焉。 


      　　诫饬文武官立班不得违慢诏大中祥符五年十一月辛未 

      　　朝廷之仪。礼经有制。所以明上下之式序。示堂陛之有严。而表着之间。颇闻隳慢。纪纲之任。曾不纠绳。有紊宪章。宜申儆励。应文武群臣。趋朝立班。及崇政殿引见官员使臣。自今违慢者。仰合门御史台弹奏。 


      　　中书门下请旬休及诸休并有寒雨雪特放朝日兼后殿不坐表诏大中祥符九年二月戊戌 

      　　朕仰承丕训。恭守鸿图。汔致治平。弥怀厉翼。所以外朝既罢。便坐再临。每休假之在辰。亦恭亲而无辍。至于旰昊。靡觉烦劳。虽四海密清。万务稀简。然于听断。岂敢怠遑。当体至怀。无烦确论。所请宜不允。 


      　　双日不坐诏干兴元年三月戊寅 

      　　准今月九日诏敕中书门下。礼仪院奉中书进呈只日视事。双日不坐。五日前殿起居。奉圣旨送礼仪院者。今参详、欲自三月十五日禫除后。不以只日双日。百官并依例常朝。并五日一度赴前殿起居外。如遇只日即皇帝视事。双日前后殿不坐。其余休务并假日。并依旧例。其只日如值假节。只于崇政殿或承明殿视事。朕仰承先训。肇缵庆基。思与忠贤。日勤听览。至于宵旰。非敢怠遑。卿等任重佐邦。道隆体国。协于佥论。陈此奏章。稽旧典之攸中。为视事之经制。载惟明识。谅合通规。然每属于清闲。亦靡图于暇逸。当延侍从。讲习艺文。勉徇嘉谋。用依来请。所奏宜允。其双日不视事。或遇政务稍暇。即当宣召侍臣。入侍讲读。故兹诏示。想宜知悉。 


      　　每日前殿视事诏明道二年十月二十日壬子 

      　　朕钦膺骏命。寅绍庆基。率遵简易之风。勉荷承平之业。洪惟先圣。丕显大猷。属四方无事之辰。有只日视朝之制。逮于冲质。获禀成规。讫臻大宁。垂兹一纪。惧德弗类。聿怀永图。念守文之固难。思置器之尤重。幅员至广。庶务实繁。傥或壅于下情。安能召于和气。当忧劳而靡暇。在旰昊而岂遑。用诏近司。载颁定式。十一月一日已后。每日于前殿视事。其余休务并假日。并依旧例。一二万几。躬勤于听览。股肱三事。同罄于谟明。惟文武之具僚。洎中外之庶职。励乃首公之节。副予求理之心。故兹诏示。想宜知悉。 


      　　宰臣吕夷简等上表批答景祐元年九月六日壬辰 

      　　朕丕承祖宗之烈。司牧亿兆之人。一纪于兹。万邦咸乂。礼兴乐举。俗阜刑清。赖天地社稷之灵。成宽仁安静之俗。至于临御之久。敢忘旰昊之勤。今卿等体国诚深。致君道广。且谓机事多暇。声教诞敷。军国之宜。率奉秉彝之训。赏罚之制。并存画一之规。而犹程衡便坐。干道尚简。岂若是乎。愿以刚辰进临于前殿。其余日间御于临轩。以王者亲总懿纲。宣扬醲化。推心于人腹则易信。置器于平地则易安。是以劳于求贤。逸于任使。朕方守神明之位。任股肱之良。至于会朝之仪。讵专烦数之礼。求其折中。庶示悠长。且念侍从之班。职局有守。将校之列。营舍甚遥。夜未艾而夙兴。星既明而旅进。亦云劳止。颇轸予衷。况大舜垂衣而为功。隋文传飧而致诮。今览所请。深协其宜。又以弼亮之臣。咨访攸属。其双日内。如中书枢密院有合奏公事。当诣便殿临对。贵于闲宴。以纳谋猷。繄尔具僚。体兹深意。所请宜允。 


      　　日御前殿诏宝元二年二月庚午 

      　　朕惟听朝之令。初无分日之义。间徇群言。聿图简政。然万机之务。惧常失于隐微。且四近之臣。思日勤于咨访。式资勤治。以布新规。其自今月五日以后。日御前殿视事。 


      　　令中书密院常程奏事外别有所陈不限时刻诏庆历三年七月辛未 

      　　朕嗣守先基。高处宸极。夙夜寅畏。踰二十年。永惟祖宗之鸿烈。历考皇王之令典。循东汉之曩制。勤每旦以临朝。延见群臣。讲修庶政。眷惟台辅之职。实总微几之繁。倚瞩甚深。咨询无间。且当世要务。经国显谋。其于启沃之间。必有从容之论。虽至中昃。朕何怠焉。自今中书枢密院臣僚。除常程奏事之外。如别有所陈政事。及朕非时留对。并不限时刻。 


      　　巡幸 

      　　幸军前诏建隆元年五月丁巳 

      　　朕仰膺天眷。肇启皇图。念可畏之非民。敢无名而动众。李筠不知天命。犯我王诛。弃带河砺岳之恩。为干纪乱常之事。已行攻讨。即俟荡平。当九夏之炎蒸。念六师之劳苦。深居宫阙。情所难安。当议省巡。用伸慰抚。朕取此月内暂幸军前。所司供须。务从俭约。郡国长吏。不得擅赴行朝。两京留司官起居表章。可传置以闻。勿令劳扰。以称朕意。 


      　　幸扬州诏建隆元年十月丁亥 

      　　朕以叛臣负国。凶党婴城。劳将帅以征行。救生灵之涂炭。重念蒙犯霜露。跋涉山川。将亲示于抚巡。须暂离于京阙。朕取今月内幸扬州。凡所供须。务令省约。方期靖乱。无至劳人。余依征泽潞诏书从事。 


      　　归京诏开宝九年四月甲辰 

      　　朕以克平江表。告谢上元。爰临卜洛之郊。已展就阳之礼。既毕祀事。宜还上都。朕取此月内归京。 

      　　幸镇州诏太平兴国四年二月辛亥 

      　　王者肆觐群后。存问百年。因兹龟筮之祥。会于方岳之下。所以巡诸侯之守。达远民之情。斯为旧章。岂可暂废。眷兹河朔。控乃边陲。翠华久旷于豫游。比屋实悬于瞻望。宜亲巡于疆埸。庶躬抚于士民。慰其徯后之心。用展省方之义。栉风沐雨。朕无惮焉。朕今暂幸镇州。以此月内进发。沿路供须。并从简俭。凡百费用悉以官充。不得民间辄有科率。诸司不得于州县辄有须索。车驾经过州府县镇。并不得于道路排比香台画瓮青绳栏干等物。近处节度防团刺史知州等不得辄离任所。来赴朝觐。两京留司管内诸州屯戍将校上表起居。并附驿置以闻。应经过州府外县镇官吏。并不得辄以饔饩为献。 


      　　幸边陲诏太平兴国五年十一月己酉 

      　　边境多虞。寇戎犹梗。介胄之士。息肩未遑。樽俎之筹。折冲靡暇。两河之际。列鄣相望。烽火时至于近郊。羽檄尚驰于绝塞。是用大征戈甲。远殄氛霾。昔者师人多寒。楚子所以躬抚。匈奴未灭。汉武于是亲巡。盖以慰虎旅之心。破西戎之胆。虽在穷冬之候。敢辞夙驾之劳。朕取此月暂幸边陲。亲抚士卒。应经过顿舍。凡百费用悉以官充。所在不得辄有裒敛。诸司须索。非有敕命州县不得供给。驰道左右。并不得排比香台画瓮青绳阑干等物。邻近州府长吏。各司其局。不得辄离本任。来赴行在。亦不得以贡奉为名。敢有科率。两京留司及诸州起居表疏。并附驿置以闻。 


      　　幸河北诏 

      　　朕惟念远图。冀宁中夏。而边镇之俗。尚恣贪婪。侵轶我边防。绎骚我黎庶。是用当食而叹。投袂以兴。整七萃之师。幸两河之壤。盖所以慰编氓之徯望。抚戎士之多寒。朕取今月五日暂幸河北。应经过顿舍。凡百费用悉从官给。所在不得辄有率敛。诸司须索。非敕命州县不得供亿。两京诸州起居表疏。附驿以闻。 


      　　幸西京诏景德四年正月丁卯 

      　　朕以春露既降。时感载深。祗诣寝园。躬申酌奠。盖达诚于孺慕。非取乐于豫游。瞻彼三川。时惟二宅。而守籥之长。留局之臣。耆耋之民。缁黄之众。翘心望幸。投袂拜章。况数舍之匪遥。且群情之至确。式回舆驾。言历旧都。慰其徯仰之心。举此省巡之典。朕以来月二日暂幸西京。所司准式。 


      　　游观 

      　　十七十八夜张灯诏干德五年正月甲辰 

      　　上元张灯。旧止三夜。今朝廷无事。区寓乂安。况当年谷之丰。宜从士民之乐。具令开封府更放十七十八两夜灯。 

      　　幸开封府射堂曲赦东京畿县见禁制大中祥符三年闰二月丁卯 

      　　门下。王者守文致治。稽古御图。节游豫之期。率从于夏谚。覃徯望之庆。允叶于商书。内愧眇躬。获膺大宝。昔奉遵于先训。顾曲被于鸿慈。爰锡命以登储。仍尹京而历试。所临民政。动禀朝经。实未着于元良。因靡加于宠数。邻于公府。建以华宫。俾于退食之居。用拟宣猷之地。暨承祧之务重。旷命驾以斯来。适会余闲。辄兹游览。颇动因心之感。但增濡露之怀。乃眷公主。特陈宴射。浩穰之邑。宜给于优恩。近密之臣。仍加于茂锡。以应阳和之候。曲成煦育之仁。应东京云云于戏。隆盛之基。永怀于积庆。涵濡之泽。特示于惟新。咨尔群臣。体予深意。 


      　　名继照堂诏大中祥符三年闰二月丙戌 

      　　朕顷在储闱。允厘京邑。仰承训导。幸底密清。爰就公庭。载营宏备。俾因听讼之暇。用为习射之娱。入缀邦基。载移星律。乘阳春之布令。拥法从以来临。感庆兼深。惠赉胥洽。式徇宰司之议。易兹题榜之名。庶增焕于黄图。永流芳于矍圃。其开封府旧射堂名曰继照堂。令设帟张乐。许士庶游观三日。 


      　　在京景灵宫成放士庶游看诏 

      　　朕以仰膺灵眷。茂对真游。祗答殊祥。聿伸严奉。惟都畿之福地。当天下之奥区。圣迹昭然。鸿仪备举。特崇华构。式示无疆。庶工子来。既成于大壮。万方辐凑。俾遂于荣观。仍择吉辰。先陈清醮。遐迩谅同于庆悦。小大宜罄于夤恭。 




      ●宋大诏令集卷第一百四十五 

      　　典礼三十 

      　　宴集 

      　　赐酺诏雍熙元年十二月乙酉 

      　　王者赐酺推恩。与众共乐。所以表昇平之盛事。契亿兆之欢心。累朝以来。此事久废。盖逢多故。莫举旧章。今四海混同。万民康泰。严禋始毕。庆泽均行。宜从士庶之情。共庆休明之运。可赐大酺三日。 


      　　诫约朝会端肃诏景德二年九月壬子 

      　　朝会陈仪。衣冠就列。将以训上下之则。彰文物之容。宜慎等威。用符纪律。况屡颁于条令。宜自顾于典刑。稍历岁时。渐成懈慢。特申明制。以警具寮。自今宴会。宜令御史台预定位次告示。各令端肃。不得諠哗。违者。殿上委大夫中丞。朵殿委知杂御史侍御史。廊下委左右巡使。察视弹奏。内职殿直已上。赴起居入殿庭行私礼者。委合门弹奏。军员、令殿前侍卫司各差都校一人提辖。有亏失礼容。即送所属勘断讫奏。仍令合门宣徽使互相察举。敢蔽匿者纠之。 


      　　令中外宴衎诏景德三年九月庚戌 

      　　易简可以便民。慈惠可以布政。由庚万物。乃合大和。顷者戎事犹繁。宵衣在念。精求治本。庶及时雍。中外之臣。方勤率职。宴衎之事。未暇赏心。当今稼穑屡登。机务多暇。嘉与群品。适兹泰宁。自今士民任选胜宴乐。内外文武群臣不妨公务。并许游从。御史台金吾皇城司勿复纠察。内外百司。除旧例给假外。每月旬假、上巳、二社、重午、重阳、并休务一日。三司开封府事关急速。不在此限。文武职官军员将校、遇祁寒盛暑大雨雪。当议放朝。布告群伦。着于甲令。 


      　　致仕官赴都亭驿酺宴诏大中祥符元年正月己丑 

      　　朕以锡符有庆。合饮申恩。眷言耆艾之臣。方从休致之适。衎乐之际。饫赐宜均。用敦尚齿之规。以叶燕毛之礼。应致仕官。宜令并赴都亭驿酺宴。其御楼日。合预坐者。亦听。 


      　　赐酺诏大中祥符元年十月 

      　　朕既展封祀。乃巡侯藩。眷兹礼义之邦。实控神灵之域。宜均恺乐。式慰徯来。兖州特赐酺三日。 

      　　京师赐酺诏大中祥符元年十二月辛亥 

      　　朕躬升乔岳。祗建灵封。爰敷肆眚之恩。俾均合欢之宴。矧大众所集。乃曰京师。四方所赡。兹惟天邑。当阳春之启候。俯中和之届辰。特命宴私。用宣纯嘏。东京赐酺五日。以来年二月五日为始。 


      　　诫约内外群臣不得非时广为聚会淹延刑禁诏大中祥符二年四月壬寅 

      　　万务之繁。庶官共治。念夙宵之匪懈。俾休沐以推恩。用纾干蛊之劳。期洽和平之化。乃有靡因暇日。妄托虚名。恣群饮之諠哗。郁下民之诉讼。因循至是。旷废居多。俾肃慢官。再从申谕。自今内外群臣。每遇休假。不妨公务。听前诏游宴。不得非时广为聚会。淹延刑禁。致部民无告。违者当重论其罪。 


      　　天贶节赐会诏大中祥符四年六月丙午 

      　　向者岱宗福地。朱夏良辰。诞锡灵文。着为令节。共乐非常之祐。宜推式宴之恩。天贶节、宰臣亲王于上清宫行香毕。宜赐斋会。 

      　　同列出使许出饯给休假诏大中祥符五年五月丙子 

      　　寮故之情。风义攸重。饮饯之礼。典籍具存。矧承平之在辰。谅官局之多暇。式敦和乐。俾遂燕私。自今两省五品、尚书省四品、诸司三品已上官。同列出使。并许出饯。仍给休假一日。余官有亲属僚友出行。任以休务日饯送。 


      　　赐酺诏大中祥符六年正月己酉 

      　　昨以吉梦开先。真游临格。述仙源于太古。祚皇历于无疆。祗受纯禧。广覃渥惠。将盛陈于合饮。庶亲问于高年。已申诞告之文。俯及载阳之序。中和育物。允契于良辰。宴衎宣恩。宜颁于美泽。东京所赐酺五日。以二月六日为始。 


      　　赐酺诏大中祥符九年四月丙申 

      　　真舆降鉴。宝系开祥。度云构以甫成。伫颷舆之来格。蔚为胜壤。永壮中畿。承锡羡于中枋。诞膺介福。洽均禧于溥率。用表多欢。东京赐酺五日。西京南京三日。诸州军监一日。父老委逐县量地里近远。以赐酺日告谕。勿得预有唿集。有疾不赴者勿强之。 


      　　赐酺诏天禧元年九月丁未 

      　　朕钦崇宝系。营建真庭。逮兹成室之初。载洽溥天之泽。宜均宴衎。以畅欢康。在京赐酺五日。以二月三日为始。 

      　　在京赐酺诏天禧四年九月壬戌 

      　　朕祗若灵命。抚临庶邦。荷宗社之发祥。洽清宁之并贶。方隅底定。表里咸和。属素律之协辰。庆甫田之告稔。稽于前典。着合饮之明文。乃眷上都。实异方之交凑。思延儿齿。广惠衢樽。在京可赐酺五日。 


      　　令陈尧咨为鄜延等路安抚使仍令访民间利害群臣能否等诏天禧四年十一月丁卯 

      　　朕惠养群黎。勤劳庶政。干戈载戢。久臻下武之期。朝野多欢。宜布及私之泽。眷兹列郡。实介西陲。爰辍近臣。往颁宴犒。至于官吏之治行。州县之征徭。宿负之未蠲。滞讼之或诉。即当平处。并以敷闻。仍决薄刑。诞敷宽诏。宜令陈尧咨等所至州军。犒设官吏将校、访民间利害、群臣能否功过以闻。或有陈诉屈抑。经转运提点司区断不当。即按鞫诣实。杖以下区理。徒已下飞驿以闻。仍取系囚。躬亲录问。催促论决。 


      　　赐酺诏天禧五年二月丙寅 

      　　朕每念烝民之重。宜思庶狱之繁。中宵疚怀。当食兴叹。屡申戒励。冀免滞淹。眷乃攸司。克遵朝旨。削封章而来上。述案牍之无留。囹圄尽空。宪令几措。而又青春在序。玉烛扬明。百卉芳华。群生茂遂。降康之庆。岂独在于眇冲。合饮之欢。所宜均于远迩。在京赐酺五日。两京三日。诸州各一日。 


      　　贡献 

      　　蠲省剑陇等州土贡诏景德四年闰五月戊辰 

      　　任土贡输。虽在旧典。经涂遐邈。亦念重劳。特用推恩。俾从蠲省。三司所定剑陇等三十九州军所贡土物。并与减放。夔贺等二十七州军悉罢所贡。每岁正旦。具表以闻。诸州长吏。不得以土贡为名。因缘配率。务于便民。以称朕意。 


      　　罢诸州军每岁进茶诏大中祥符元年六月壬子 

      　　茗荈所产。风壤之宜。绵越岁时。聿修贡礼。念赍持之期远。虑赋率之为劳。思便下民。聿停常献。其诸州军每岁进茶。并宜停罢。 

      　　罢诸州贡务诏治平四年四月壬申、诸州贡物名件、自潭州山姜花一万朵已下、至榅桲二千颗、凡七十种 

      　　四方入贡。虽云古礼。考之禹制。未有若兹之繁也。今则一郡岁有三四至者。言念道路之勤。疲费亦广。至闻主押牙校、有弃业终身不能偿者。耗蠹民力。莫不由斯。又所贡物。多饮食之类。虽阙之亦无害也。书不云乎。不作无益害有益。非此谓耶。朕甚不取。其自今寝之。 


      　　新附州军收买贡物答强渊明御笔大观二年四月一日 

      　　大禹克俭。而任土作贡。备天下之百物。纳锡于上。理所当然。今新造之邦。未制贡输之物。可依所奏。令尚书省参酌中制以闻。并置场高价收买。不得差科劳民。 


      　　臣僚上言供贡御笔政和八年二月二十六日 

      　　朕君临万邦。富有四海。天下之奉。何有所阙。除依岁格任土作贡外。未始许其抑配科率。诏诰训饬。止绝搔扰。形于翰墨。丁宁备至。未尝少宽科率之刑。间有御前自京给降见钱度牒银绢、付诸路监司、于出产州军。仍以市价私相和买口味木石之类者有之。以备荐飨宗庙。颁宣大臣、戚里。亦非以专于奉己为事。监司敢以御前钱物计置到物为己有。以充苞苴馈献。罔上弗虔。罪何可逭。当重为之禁。今后有犯。以大不恭论。不以赦降去官原减。违者。御史台纠劾以闻。 


      　　弋猎 

      　　狩近郊所获禽兽荐飨太庙诏雍熙二年十二月壬午 

      　　顺时搜狩。礼有旧章。非敢取乐于畋游。盖欲荐诚于宗庙。久隳前制。阙孰甚焉。今者暂狩近郊。爰遵时令。其以所获禽兽。付有司荐飨太庙。永以为式。 

      　　罢畋游放五坊鹰犬禁诸州不得献鹰犬诏端拱元年十月癸未 

      　　搜狩之礼。先王所以顺时令而讲武事也。逮夫失道。遂成禽荒。故五子有洛汭之歌。长卿陈上林之讽。明监不远。余风未惩。朕惟怀永图。思革前弊。庶协好生之德。用孚解网之仁。起自今后。除有司顺时行礼外。朕非时更不于近郊畋游。其五坊鹰犬并放之。仍令诸州更不得以鹰犬来献。 


      　　还赵保忠献海东青诏淳化三年十一月乙卯 

      　　朕久罢畋游。尽放鹰犬。无所事此。卿地近边塞。时出捕猎。以讲武事。今还以赐卿。可领之也。 

      　　纵鹰鹘诏大中祥符二年六月壬寅 

      　　三驱之礼。足表于好生。四时之田。宁务于多杀。且鹰隼为用。羽猎所资。爰自先朝。已颁明诏。释兹勐鸷。靡事畋游。岂止开三面之罗。盖尽废五坊之职。仍以夙驾载燧。无失诸侯之旧章。以时给鲜。止备戚藩之讲事。鸟兽以之咸若。麛卵由是不伤。而有司奉行。未得周悉。搏击之类。学习尚存。朕躬荷庆辉。志崇清净。思申明于皇训。庶虔守于圣谟。其教骏所养鹰鹘。除量留十余。以备诸王从时展礼外。自余并去其羁绁。纵之山林。无得更有蓄养。 


      　　放鹰犬诏天禧元年四月乙卯 

      　　朕自膺瑞命。即绝畋游。搜狝之郊。咸恣其耕垦。羽毛之族。尽罢于絷维。其或诏跸时巡。官司景从。罝罘弋猎。禁止甚严。动植昆跂。毫芒靡犯。庶乎品汇。普洽至和。但以每岁殊邻。常用鸷禽充赆。执而将命。诚叶礼文。悯彼见羁。深违物性。释其笼槛。俾遂飞翔。其所养鹰鹘猎犬五十三头。宜令入内内侍省因投龙简使臣。赍放名山高僻之所。 




      ●宋大诏令集卷第一百四十六 

      　　典礼三十一 

      　　丧服上 

      　　皇太后丧百官第三表请听政答诏建隆二年六月己亥 

      　　朕奄属闵凶。方集荼蓼。慕殒绝苦。若无所容。数日以来。五情糜溃。而百辟卿士。三上封章。勉予以一日万几。诲予以毁不灭性。俯从来请。哀噎良深。 

      　　皇太后丧除百官三上表请举乐答诏建隆四年六月庚子 

      　　朕积衅上延。祸钟长乐。虽军国之事。敢不勉旃。而人子之情。实惟永感。固于雅奏。焉忍遽闻。卿等援引古今。继陈章表。明先王之制礼。俾凉德以俯从。式徇群情。良深增愧。所请宜允。 


      　　令子弟因父兄殁收叙未经百日不得公参诏淳化五年七月壬午 

      　　孝居百行之先。丧有三年之制。着于礼典。以厚人伦。中外文武官子弟、因父兄之沦亡。因朝廷之收序。未及卒哭。因以脱缞。遽忘哀戚之容。不念劬劳之报。虽黾勉从事。克遵匪懈之言。而创鉅因心。殊乖未忍之意。自今文武百官子弟、因父兄殁收叙。未经百日。不得辄赴公参。御史台专加糺察。并有冒哀求仕释服从吉者。并以名闻奏。 


      　　秋宴以安王卒不举乐诏咸平六年九月己丑 

      　　朕痛切友于。时当食□燕飨。修俎豆之事。礼则有常。听金石之音。情所未忍。其秋宴宜不举乐。 

      　　宗室心丧诏景德元年九月丙午 

      　　葬而除服。虽俯就于礼文。孝以奉先。宜永怀于创鉅。在于望族。合守心丧。庶全攀慕之诚。以毕外祥之制。 

      　　答群臣请举乐表诏景德元年十月辛丑 

      　　朕自长乐升遐。昊天增感。以日易月。奄终祥禫之期。临轩视朝。勉从军国之务。卿等方司献纳。遽有敷陈。且述前文。愿张具乐。诚嘉谠议。实所未遑。所请宜不允。 


      　　百僚等表请郊礼举乐不允诏景德二年七月丁卯 

      　　恭以长乐上仙。寝园甚迩。从宜听政。虽遵易月之规。跂及慎终。式重化民之道。聿观封疏。载述舆情。冀因享类之辰。且举翕纯之奏。然念奄钟荼蓼。甫易槐檀。增感慕以弥深。听锵洋而未忍。诚违乃意。难夺予情。所请宜不允。 


      　　答群臣三上表乞举乐诏景德三年六月戊戌 

      　　朕念匪莪之哀。曷尝暂忘。顾在悬之奏。未忍遽闻。卿等以日月其除。表章屡上。请举同和之乐。用符顺变之文。且述三年之不为。虑隳六代之前典。勉从献可。良切至怀。所请宜允。 


      　　皇后崩用十三日释服诏景德四年四月丁亥 

      　　帝王礼乐。沿袭不同。因事从宜。亦存前训。今者宫闱遘戚。官司定议。质圣祖之旧章。协宗周之令典。顾循谠议。特有沿情。用导衋伤。亦敦风化。朕今用十三日释服。 


      　　答群臣再表请举乐诏景德四年八月辛亥 

      　　向以椒掖缠灾。轩宫虚位。音徽如昨。弦望屡移。虽清庙安神。已伸常享。而广庭备乐。焉可遽闻。卿等以久毕公除。备陈典礼。在简编之所述。故事虽存。且金石之具扬。予心未忍。将从勤请。亦贵酌中。启宴享于高秋。暂停雅奏。俟冬正之令节。即允乃诚。咨尔近臣。当体朕意。 


      　　晋国贤靖大长公主丧罢圣节上寿诏大中祥符二年十二月辛巳 

      　　惟姊之亲。爱均于同气。终天之诀。哀切于深衷。属以诞节届辰。庶邦毕会。有司献议。愿罢乐悬。在于朕心。亦所未忍。俾停展礼。用表追怀。其日群臣上寿。宜令权罢。 


      　　真宗丧服臣僚请听政表不允批答 

      　　省表具之。朕衅罚奄钟。哀号罔极。仰遵遗命。勉嗣丕图。谅闇不言。抑闻旧制。向明视事。实所未遑。卿等遽有奏封。历陈忠款。且以寰区至广。机务寔繁。爰冀眇冲。躬亲听览。顾兹荒陨。难议俞从。所请宜不允。 


      　　第二表不允批答 

      　　省表具之。朕日对几筵。伏增号慕。茹荼在疚。蹐地无容。卿等荐贡封章。备陈典礼。将期寡昧。亲览政经。顾此哀荒。难遂诚请。所请宜不允。 

      　　第三表允批答 

      　　省表具之。朕奉凭几之言。荷承祧之重。哀荒在疚。战蹐靡宁。顾惟眇冲。罔知攸济。卿等讲求典故。表率群伦。荐拜封章。愿亲机务。谅倾输而备至。且坚确以不回。勉徇所陈。尤增愧惕。所请宜允。 


      　　为保庆皇太后加服诏景祐三年十一月辛巳 

      　　朕以保庆皇太后。早在先朝。已正次妃之位。洎膺顾命。复升亚极之尊。荐示推崇。遂增显号。盖夙深于慈育。克保就于眇冲。方叶燕宁。奄缠灾衅。追念拥全之爱。曷胜痛慕之怀。览礼官之上言。明丧纪之有数。虽云旧典。未称予衷。宜遵加服之文。用申报德之志。今特服小功五月。用易月之制。五日而除。今月九日已后。特未视事。十七日十九日只御延和殿。二十一日前殿。仍特服素纱幞头淡浅衣黑鞋带。俟祔庙毕。依常服。 


      　　以献穆大长公主薨宰相乞圣节举乐不允批答皇祐二年三月戊午 

      　　故齐国献穆大长公主。先帝同体。为朕诸姑。宗党所严。尊亲莫贰。奄捐外馆。增悼予衷。属诞节之迩期。有称觞之彝制。俾毋举乐。用以称情。乃援降服之文。请御在廷之奏。义之所厚。情固难胜。所请宜不允。 


      　　赐文武百僚宰臣韩琦已下乞听政第一表不允批答 

      　　省表具之。夫以朕眇末之身。遭国大故。嬛嬛在疚。若无所容。而有司列章。遽以听事为请。夫三年之丧。犹未成服。迺欲临便殿。见群臣。其可得虖。所请宜不允。 


      　　赐文武百僚宰臣韩琦已下乞听政第三表不允批答 

      　　省表具之。朕奉先帝顾命。以畀付四方。夙夜忧惧。若涉渊冰。今虽悲哀之中。不敢违公卿大夫之言。以起图事。然而断恩从变。不亦丧纪之薄虖。所请宜允。 

      　　赐文武百僚宰臣韩琦已下请御正殿第一表不允批答 

      　　省表具之。朕罹国之忧。不及行高宗谅闇之事。固已恧然于怀。今易月而除。公卿大夫又欲朕御大昕之朝。以延见群臣。朕哀荒未已。郁乎大道。将何以处之哉。所请宜不允。 


      　　赐文武百僚宰臣韩琦已下请御正殿第二表不允批答 

      　　省表具之。予罹国大忧。而不能执三年之通丧。盖已徇公卿大夫之言。日从事于便坐矣。今复俾予临正朝。以垂听天下之治。顾癯然而哀不胜。虽曰祖宗之故事。岂予小子所敢循乎。所请宜不允。 


      　　赐文武百僚宰臣韩琦已下请御正殿第三表宜允批答 

      　　省表具之。夫丧亲者。自天子至于庶人。礼不敢渝也。予遭家之难。茹怀荼苦。朝夕靡胜。卿等方谓国之万机。不可以旷。。日至三陈。悃愊之言。顾虽弗从。然祖宗之制。庸可废乎。所请宜允。 


      　　赐文武百僚宰臣韩琦已下第二表乞举乐不允批答 

      　　省表具之。朕荷顾言之重。保成业之艰。躬信默以永思。奉燕诒而终裕。施大曷报。创深靡穷。且宫隙流阴。俯顺缟纤之变。而宾觞在御。忍闻金石之音。览封奏之爰来。握礼文而甚备。顾于匪德。诚所未安。所请宜不允。 


      　　批答群臣请听政表 

      　　顾惟冲人。遭家不造。嬛嬛在疚。继序思不忘。而群臣列章。迺以听政为请。夫三年之丧。天下之通丧也。遽欲临便坐。躬决庶政。其心安乎。 

      　　群臣请御殿第一表不允批答正月甲戌三表乃从 

      　　朕于荒疚之中。既从历代之制。出就西厢。日见公卿百辟。是亦足以闻政矣。路朝正寝。列圣于此向明而听天下之治。威容如在。謦欬犹存。予小子于兹南面。何以堪诸。抑所未忍也。 


      　　太皇崩百官请听政不允批答元丰二年十月辛酉、七表、乃诏易月之制、定日御殿 

      　　昊天不吊。大行太皇太后遽弃四海之养。朕承嫡孙之重。哀荒在疚。而公卿大夫。咸以听事为请。夫处苫庐。衣缞服。乃欲临便座见群臣。岂所称哉。所请宜不允。 


      　　第二表不允批答 

      　　省表具之。方庆寿感疾之初。朕已忧荒。不知所从。矧今朝夕癯然。哀不能胜。顾何暇与群公共议天下之事哉。言之勿遽。以称朕悲慕之怀。所请宜不允。 

      　　第三表不允批答 

      　　省表具之。四方所以听治于朝廷者。一日万机。朕固不可后也。然忧艰之际。群公百辟。岂不能借旬朔之期。使朕得专哀疚。奉丧纪。以终易月之制乎。所请宜不允。 


      　　第四表不允批答 

      　　省表具之。成服后三日听政。此虽大行太皇太后忧念天下之遗意。而舍丧图事。朕诚所未忍也。从权起义。不亦太遽乎。所请宜不允。 

      　　第五表不允批答 

      　　省表具之。夫君子不夺人之丧。丧亦不可夺朕。缅怀大行太皇太后至恩厚德。虽称情隆礼。尚无以报万分之一。况哀痛之尽。思慕未忘。而群公卿士。乃欲断恩从权。奈何朕之致丧乎。所请宜不允。 


      　　宰臣吴充等请听政第六表批答元丰二年 

      　　省表具之。易月之制。虽曰从权。揆之情文。盖已薄矣。今朕将居其厚。而卿等顾欲处之薄乎。夫一日万几。诚为甚重。而群公庶尹。各共厥官。则朕于致丧未言。亦何旷废之有。 


      　　第七表俟终易月之制批答 

      　　省表具之。朕以庆寿弃养。痛慕无穷。逮丧纪之将除。览奏封之叠至。请御便坐。亲决政机。开释之辞。恳款殚尽。既谕朕以奉宗庙之重。又启朕以慰宝慈之心。然则丧或过哀。固非中道。礼之顺变。亦有旧章。强抑至情。悲摧增切。宜勉从来请。俟终易月之制。委有司定日施行。 


      　　宰臣吴充等请御正殿不允批答 

      　　省表具之。朕自罹哀疚。致丧不言。勉从累请之勤。强抑无穷之痛。既逾易月。乃御便朝。外虽揽于繁机。内更深于悲慕。何需章之来上。祈路寝之亲临。顾于听断之间。非有重轻之系。勿为迫遽。以体至情。 


      　　第二表不允批答 

      　　省表具之。朕遭罹闵凶。永怀哀慕。外遵遗诰。虽从易月之权。内实致丧。备举三年之制。出御便殿。盖迫群言。既已躬揽于政机。奚必前临于法座。与易宁戚。明称余情。以礼爱君。有望卿等。所请宜不允。 


      　　第三表不允批答 

      　　省表具之。朕谓创鉅痛深。情文宜称。至于变礼。亦有从权。御便座而决万机。盖不得已。临大廷而朝百辟。良所未安。勉体哀悰。毋烦累奏。所请宜不允。 

      　　第四表不允批答 

      　　省表具之。夫隆孝执丧。莫先哀戚以自致。从宜顺变。必权轻重而后行。旷几事以怀忧。抑哀悰而听政。迫群言尔。岂朕志哉。若乃御正位于广筵。朝大廷之百辟。深乖礼意。殊匪人情。为损则多。于补奚有。所请宜不允。 


      　　第五表允批答 

      　　省表具之。朕自执丧以来。既终易月之制。虽日临便座。稍亲庶政之繁。而遍见群臣。尚阙大廷之对。累动奏牍。请御正朝。返覆深思。开陈备尽。难遂余情之永慕。当申卿等之至诚。盖徇权宜。弥增哀戚。宜勉依所请。 




      ●宋大诏令集卷第一百四十七 

      　　典礼三十二 

      　　丧服下 

      　　慈圣祥禫毕百官请举乐不允批答元丰四年十二月乙亥 

      　　朕于慈圣光献皇后。伸三年之丧。以致隆极报。虽竭情尽义。犹未足以称思慕之至也。今禫服初彻。余哀未忘。而群公卿士。乃诣合上奏。遽以声乐为请。则岂曰达朕志哉。所请宜不允。五表乃从 


      　　第三表不允批答 

      　　省表具之。百礼所以副达诚忱。八音所以导畅和乐。必惟内外之称。乃协情文之宜。亟易禫綅。俯临朔旦。虽经常之制。已逮吉期。顾憷惕之怀。未忘永慕。备观需奏。祈御韶钧。屡省惟难。少安毋遽。 


      　　宰臣等请听政第一表不允批答元丰八年 

      　　省表具之。顾惟冲人。遭家不造。嬛嬛在疚。继序思不忘。而群臣列章。迺以听政为请。夫三年之丧。天下通丧也。遽欲临便座。躬决庶政。其心安乎。所请宜不允。 


      　　答第二表不允批答 

      　　省表具之。昊天不吊。降罚于我家。维予冲人。宅哀衔恤。攀号追慕。心焉如摧。而公卿大夫。迺咸造于庭。愿公听断。传不云乎。三年不言。何必高宗。古之人皆然。此朕之成法也。所请宜不允。 


      　　答第三表允批答 

      　　省表具之。朕奉缀衣之托。膺神器之归。创鉅痛深。哀号罔极。任大守重。震越何胜。屡览奏函。愿躬庶政。开谕甚至。蕲请益坚。衔恤宅忧。永愧商宗之慕。绍志述事。姑从汉制之权。宜允所请。 


      　　宰臣等请太皇太后听政第一表不允批答 

      　　览表具之。上天不吊。大行皇帝升遐。哀恸伤摧。莫能胜处。遽览奏牍。请临后庭。虽政机之烦。理不可缓。而天性之爱。情所未安。所请宜不许。 

      　　答第二表不许批答 

      　　览表具之。大行升遐。同轨号慕。矧惟天性。岂任哀摧。迺眷公卿。咸膺顾托。交修厥职。中外晏如。荐上封章。答扬末命。愿从听览。实所未遑。所请宜不许。 

      　　答第三表许批答 

      　　览表具之。遭家不造。惟国大忧。悲哀从中。曷能自已。而公卿大夫。迺援引汉家制度。与明肃光献故事。以同决政几为请。永惟宗庙之重。顾托之深。勉懋以从。愧何有极。所请宜许。批答如右。请奉批答付外施行。 


      　　群臣请御正殿第一表不允批答元丰八年三月戊午 

      　　朕遭家不造。癯然宅忧。永惟万微之繁。付托之重。故勉就西厢。以躬庶政。而公卿大夫。迺以正位路朝为请。夫先帝于此听天下之治久矣。衔哀永慕。謦欬如存。虽欲当宁。以见群臣。其心安乎。自是三表从之 


      　　答第二表不允批答 

      　　省表具之。朕罹国大忧。而不能执通丧之制。于古人居庐未有命戒之时也。已临便坐。揽政机。不胜其哀与愧也。况御正朝以决天下之治乎。传曰。是诚在我。不可以他求者也。欲徇群情。实所未忍。所请宜不允。 


      　　批答群臣请举乐表元祐二年四月 

      　　省表具之。礼之至者无文。哀之深者无节。故禫而不乐。古人非以求名。琴不成声。君子以为知礼。朕以宗庙之重。勉蹈先帝之余烈。履其位惕然而自惊。用其物□□□(林□目)□焉而出涕。未报昊天罔极之德。常怀终身不忘之忧。欲从众言。亟举备乐。而金石丝竹。乃凄耳之声。干戚羽旄。皆眩目之具。哀既未泯。乐何从生。再阅来章。徒增感慕。所请宜不允。 


      　　第二表不允批答 

      　　省表具之。朕以少遭闵凶。仅毕祥禫。虽俛就企及。非以过制为贤。而创鉅痛深。不能以礼自克。观过其党。圣人许之。礼曰丧三年为极。亡则弗之忘矣。诚重违国老之忠告。姑尽人子之至情。所请宜不允。 


      　　第三表不允批答 

      　　省表具之。钟鼓以导和。羽籥以饰喜。譬之饮食之节。适于口体之宜。今衰麻之除。莫敢踰制。而琴瑟之御。则有未安。卿等忠诚确然。开谕至矣。惟反求诸心而弗得。故欲行其言而未能。推之人情。当识朕意。所请宜不允。 


      　　群臣请太皇太后举乐不许批答三元祐二年四月 

      　　览表具之。先王之礼乐。因情而立文。君子之哀乐。自中而形外。夫有莫大之戚。则有无穷之悲。先皇帝天覆四方。子养万国。至今穷发之表。尚余流涕之民。而况宫闱之间。母子之爱。仅毕三年之制。遂讲八音之和。所未忍闻。非不欲作。卿等谨于率礼。笃于爱君。徒欲亟举旧章。顾未深明吾意。三复太息。难于勉从。所请宜不许允。 


      　　览表具之。遏密之制。虽尽于三年。追怀之私。岂论于岁月。金石在御。恻然未宁。吾不以一身之忧。废天下之乐。今施之郊庙。用之军旅。州闾之会。弦歌相闻。独尽余哀。止于禁中。以为于义未害。是故行之不疑。所请宜不允。览表具之。吾之本性。以清净寂寞为乐。虽在平日。无游观声妓之念。矧艰难之后。哀疚之余。中夜以兴。方食而叹。将不堪其忧者。岂有意于乐哉。虽顾勉从。未能自克。忠告屡却。愧叹交深。所请宜不许。 


      　　太皇崩请听政第一表批答元祐八年 

      　　昊天降祸。大行太皇太后奄弃万方。朕以眇末之身。嬛嬛在疚。方穷永慕。未知攸为。而公卿大夫遽以听事为请。夫三年之丧。方处苫庐。未易缞服。乃顾临便座见群臣。其可得乎。所请宜不允。 


      　　第二表批答 

      　　太皇太后临制九年。德泽加天下者深厚。四海之人。方哀伤孺慕。在朕何如。其情而可移览政事乎。所请宜不允。 

      　　第三表批答 

      　　朕遭家不造。蚤失先帝。实赖太皇太后保佑朕躬。勤劳艰难。于兹九载。大德未报。奄及升遐。悼心失国。衔恤在疚。卿等迫以遗诏。夺其哀情。虽一日万机。理难久旷。而终天至痛。力未能胜。毋固执于权宜。庶获终于丧纪。所请宜不允。 


      　　第七表批答 

      　　朕惟先皇制礼。称情立文。君子居丧。与易宁戚。以日易月。断恩从权。祖宗以来。久未遑改。朕外遵遗训。内服通丧。虽三年不言。仰企前哲。而公除听政。抑有旧章。卿等叠抗奏封。备殚恳款。朕承祖庙之重。所不得辞。强抑至情。兴言摧切。宜勉从来请。俟终易月之制。委有司施行。 


      　　请御殿批答元祐八年十月 

      　　朕惟嫡孙承重。三年之丧。天下之至礼也。繇汉以来。始有易月之制。更千有余年。后世作者。颇欲加隆焉。而卒莫之必。夺情从简。释丧服。临便座。固已出乎不得已。览所上章。又欲朕即御宸极而朝群臣。顾诚何情而可以遽尔邪。所请宜不允。 


      　　第二表批答 

      　　朕嗣位以来。仰恃崇庆。同御便殿。端拱蒙成。不图闵凶。遽失慈训。哀慕恍惚。謦欬如存。迫于群言。勉力听政。虽终易月之制。方执三年之丧。前临正朝。实所未忍。兴言及此。心焉若摧。所请宜不允。 


      　　第五表批答 

      　　朕兹间日便服延臣邻。谋大政。自六卿而下。缺然有间矣。其职之所欲图。志之所欲竭。故非临御前朝。见文武大小之臣。从容听治。诚未足以尽其效事者之忠也。是礼之变久矣。其权夫天下之重。能勿从乎。所请宜允。有司定日施行。 


      　　哲宗丧宰臣章惇等请听政不允批答元符三年正月癸未 

      　　省表具之。朕遭家不造。奄奉嗣言。摧割哀情。殆难胜处。天下之务。理不可旷。而易月之丧。犹未除期。靡究哀恫。难徇来请。所请宜不允。 

      　　第二表不允批答正月甲申 

      　　省表具之。朕钦承末命。嗣守丕图。遭家多艰。罔知攸济。君臣之义。通丧三年。兄弟之情。未踰浃日。遽临便殿。以见群臣。所请未安。勿申前请。所请宜不允。 


      　　第三表不允批答正月乙酉 

      　　省表具之。天降割于我家。末予冲人。惟初嗣服。未堪多难。而群公卿士。屡援故常。请视庶政。丧纪之制。不以薄乎。所请宜不允。 

      　　第四表不允批答 

      　　省表具之。先王制礼服。循中道。后世因时适变。已为从宜。今仍几之言犹新。而日月之除尚远。起图政事。其得安乎。所请宜不允。 

      　　第五表允批答 

      　　省表具之。朕钦承基绪。未堪多艰。丧服犹新。哀恫靡究。群公卿士。咸造在廷。屡率故常。请亲听断。付托之重。罔敢不钦。用抑哀情。勉从众志。所请宜允。 

      　　宰臣章惇等请御正殿不允批答元符三年正月 

      　　省表具之。末予冲人。嗣大历服。三年之制。从义断恩。易月未祥。已临便座。哀恫靡究。于德有惭。而群公卿士。咸欲御正朝路寝以听天下。其可安乎。所请宜不允。 


      　　第二表不允批答 

      　　省表具之。朕罹国大忧。未堪多难。勉从群请。起听万机。已御西厢。亦足为政。执丧从事。固以为惭。出视正朝。尤乖礼制。所请宜不允。 

      　　第三表允批答 

      　　省表具之。朕惟古之服丧者。与其易也宁戚。今顺变从宜。练而听事。考之丧纪。甚有愧焉。而公卿近臣。蕃卫庶长。皆谓正宁之朝。不可久虚。俯而就之。厥有常典。衔哀南面。良用衋然。所请宜允。 


      　　宰臣韩忠彦等请吉服不允批答九月庚午 

      　　参考佥言。蔽自朕志。仰念继承之义。宜服三年之丧。尝告治廷。众论惟允。难以中道。复议所更。所请宜不允。 

      　　第二表不允批答 

      　　顿释素衣。遽御吉服。情弗忍也。义岂安乎。宜体至怀。毋坚勤请。所请宜不允。 

      　　第三表允批答 

      　　览卿等章奏。陈叙再三。参考着明。义难固抑。所请宜允。续奉御宝批、览卿等累次所上章奏请易服。遂不得已而从。可俟周期服吉。 

      　　罢小祥从吉诏建中靖国元年 

      　　朕纂图宸极。继及承祧。祗奉泰陵。遹追先服。遘难伊始。敷告具存。而元符末年。异论蠭起。秩宗宰辅。或有建言。力陈日侍亲闱。岂可久衣素韠。援经执礼。引义制情。批喻再三。章却复上。开谕弗已。抗疏愈坚。兹时方侍慈颜。顾念难伸素志。勉从所请。中实衋伤。致养既终。因心可展。奉遵初诏。用慰诏承。已依元降服丧三年之制。其元符三年九月自小祥从吉指挥宜改正。庶尽厚终之义。称予继序之诚。布告中外。咸使闻知。 


      　　皇太后上仙后宰臣韩忠彦等请听政不允批答 

      　　省表具之。昊天降凶。大行皇太后。弃隆祐之养。朕方哀摧荒塞。公卿大夫乃请听事。夫舍苫庐之戚。而图国政。岂情所安哉。所请宜不允。 

      　　第二表不允批答 

      　　省表具之。朕惟大行皇太后。保佑眇躬。福被四海。方朝夕悲慕不胜。而群公卿士。乃欲朕临便朝亲万几。无乃大遽乎。夫寝苫以致人子之哀。义固难夺。而御殿以听天下之政。情所未安。所请宜不允。 


      　　第三表不允批答 

      　　省表具之。人子之丧亲也。擗踊哭泣。惟哀为至。齐衰枕块。默而不言。遽可以便座言政哉。公卿百辟。请之虽勤。非人情之厚。违礼义之经。所请宜不允。 

      　　第四表不允诏 

      　　省表具之。朕以上天降罚。创鉅痛深。致丧不言。焭焭在疚。而欲见群臣议庶政所未暇也。传不云乎。亲丧固所自尽。今公卿大夫乃以义夺情。使不得终易月之制。岂亮朕怀乎。所请宜不允。 


      　　第五表不允诏 

      　　省表具之。昔之居丧。百官备。百物具。不言而事行者。扶而起之。各有司存。今百官不备乎。百物不具乎。方在哀疚。何阙而急于听事邪。徐之勿遽。所请宜不允。 


      　　第六表不允诏 

      　　省表具之。朕惟一日二日万几不言。臣下罔攸禀令。固知听断不可缓也。恭以慈怀至恩。思以为报。昊天罔极。方朝夕衔恤。以致终慕之情。岂忍舍丧以为群公议天下之政哉。所请宜不允。 


      　　第七表允批答 

      　　省表具之。以日易月。两汉而下从权。若圣与仁。三年之丧宁戚。朕祗承遗训。参考旧章。虽终身之慕无穷。而群工之请益至。永惟万事之统。听予一人之猷。强抑哀摧。俯徇诚款。宜允所请。委有司定日施行。 


      　　请御正殿不允批答 

      　　省表具之。惟天不吊。降割我家。既终易月之期。俯徇群公之恳。出临便座。日听万几。哀慕之心。岂有穷已。复观奏牍。请听正朝。礼有从权。固已勉亲于庶政。情所未忍。岂宜遽即于广廷。所请宜不允。 


      　　第二表不允批答 

      　　省表具之。朕遘罹忧恤。创鉅痛深。日月逾迈。勉徇群请。出御便殿。躬览政机。夫礼根性情。因为之节。前即治朝。以临百官。岂称朕哀戚之情欤。所请宜不允。 


      　　第三表不允批答 

      　　省表具之。朕罹恤茹忧。每深侧席。易月听政。勉以从权。方怀孺慕于东朝。遽忍即安于南面。体予哀疚。毋屡布陈。所请宜不允。 

      　　第四表不允批答 

      　　省表具之。居庐衔恤。是惟孝子之情。制变从权。盖亦先王之事。朕自罹哀疚。俯迫群言。内遵丧纪之三年。永听便朝之庶政。不得已也。何痛如之。复累览于需章。欲前临于法座。虽怀体国之义。未亮致哀之心。所请宜不允。 


      　　第五表允批答 

      　　省表具之。朕遭罹闵凶。奄夺慈训。既踰易月。勉徇群情。忧劳虽总于万机。悲慕岂忘于一日。而卿等言皆考古。义则爱君。服天下之通丧。固先哀戚。从圣人之变礼。盖有权宜。即班朝之常居。乃肆觐于群辟。治之大也。朕其从焉。所请宜允。 


      　　蔡京乞举乐批答大观二年三月 

      　　蔡京等、省所上表。伏望遵景德之诏音。礼由义起。御钧天之法部。乐与民同。事具悉。昔我懿后。来嫔潜藩。发祥震维。正位坤极。寿不副德。文以称情。姑辍雅音。有怀畴昔。览群公之奏牍。校本朝之旧章。礼不敢逾。义当从请。所请宜允。 




      ●宋大诏令集卷第一百四十八 

      　　政事一 

      　　礼乐上 

      　　祠祀令仪鸾司陈设幄幕诏建隆四年四月戊午 

      　　祠祀大事。居处必庄。如闻行礼之时。供帐不备。今后祠祭宿斋。并令仪鸾司陈设幄幕。务令严洁。称朕意焉。 

      　　详定士庶车服丧葬诏太平兴国七年正月壬寅 

      　　朕以士庶之间。车服之制。至乎丧制。咸有等威。近年以来。颇成踰僭。用伸惩革。式着典彝。宜令所司。更加详定。 

      　　刻仪制令诏太平兴国八年正月甲子 

      　　传云。能以礼让为国乎何有。故斑白不游于市井。负贩相避于道涂。耕历山者有让畔之风。入周境者成息讼之美。浩穰之地。民庶实繁。宜申明于旧章。用激清于薄俗。仪制令云。贱避贵。少避长。轻避重。去避来。宜刻其字。违者论法。 


      　　申禁奢僭诏端拱五年十一月丙戌 

      　　国家先定车服制度。寻以颁行。如闻士庶之间。尚多奢僭之事。重申禁约。用革浇浮。自今御史台糺举之。 

      　　令有司豢养牺牲诏景德四年九月乙巳 

      　　朕以岁臻丰懋。时格和平。盖神道之垂休。致黎民之蒙福。宜申昭报。用达至诚。洁以牲牢。增乎典礼。勉从振举。庶尽严恭。自今祠祭牺牲。岁初委有司择纯色别养豢之。令太常寺提举。在条不得捶打。并依旧典。其中小祠止用羊豕肉者。并加用一羊。四郊坛壝。悉令严洁。圭币豆笾之数。宜命礼官检讨。未及古制者增之。仍令监察御史俞献可、张士逊充监察使。与礼官同检察之。月给钱十千。免其出使。 


      　　祠祭祝板令秘书省常切提举精谨书写诏景德四年八月甲辰 

      　　祭飨大事。接于明神。祝史正词。出于秘府。举兹职业。尤在精虔。自今祠祭祝板。令秘书省常切提举。精谨书写校读。乃得进署。如有差谬。当重寘其罪。 

      　　诫约文武官出入据品秩回避命妇车担与文武相遇亦须回避诏大中祥符元年二月庚申 

      　　公朝之容。具存于典册。官品之制。盖辨于等威。锡车服者既异其物仪。峻陛级者是崇于堂奥。义资尊奖。礼在肃恭。尝颁诏条。明示约束。固宜遵守。岂合因循。如闻近年颇有踰越。或入趋禁闼。促辔以争先。或相遇中衢。徐行而靡顾。以至罄其徒御。冒台阁之尊崇。恃乃车舆。绝衣冠之导从。莫知贵贱之分。殊乖避让之方。有玷时风。深紊朝体。宜申着令。用式彝章。自今文武群官。内庭出入。道路相逢。据品秩回避侧立。一依仪制。命妇车担与文武相遇。亦须回避。不得交杂导从。仍令所司告示。违者具名以闻。 


      　　祈报遵律令诏大中祥符二年二月丁亥 

      　　如闻近岁命官祈雨。有司第给祝板。不设酒脯。按令文、凡祈以酒及脯□月□(右□皿)□。报准常祀。宜令有司。自今祈报。准遵礼令。务在蠲洁。 

      　　朝谒启圣院太宗神御殿如飨庙礼诏大中祥符三年正月壬戌 

      　　绀宇斯严。圣容如在。每届阳春之候。虔修朝谒之仪。虽掌故之司。已陈于典礼。而奉先之志。未及于寅恭。宜用增崇。以伸钦慕。自今朝谒启圣院太宗皇帝神御殿。如飨庙之礼。设褥位西向再拜。升殿行礼毕归位。俟宰臣奠献讫。就位复再拜。永为定式。 


      　　谒庙至殿廷不得令百官回班诏大中祥符三年十二月甲寅 

      　　朕亲祀后祗。昭告祖考。详观定议。有所未安。入庙则步武王门。至庭则回班东向。属以天封蒇事。时迈戒期。未暇改更。靡遑宁处。且躬伸祗见。礼尚尊严。当罄寅恭。庶申诚悫。谒庙日。朕当自南东偏门入至殿廷。不得令百官回班。仍付所司。 


      　　令定仆射赴上仪诏大中祥符四年五月甲戌 

      　　文昌揆路。师长百僚。位望斯崇。典章具载。惟中台之赴上。久废旧仪。在多士之式瞻。曷明异数。宜加论讨。庶辨等威。自今宰臣官至仆射者。并于中书都堂赴上。不带平章事者。亦于本省赴上。令太常礼院与崇文院检讨。详定仪注。 


      　　知制诰观察使以上知州府申转运止署按检诏大中祥符五年七月乙酉 

      　　尚书丞郎两省给谏知州府。而本部郎中员外及两省六品以下官充本路转运使副者。承前例须申报。虽职方统摄。方委于事权。而官有等差。当明于等级。自今知制诰观察使已上知州府处所申转运使状。并止署案检。令通判已下署衔供申。如转运使官秩在上者。不在此限。 


      　　令天书在朝元殿由右昇龙门入诏大中祥符七年三月甲子 

      　　朕躬承鸿贶。钦翼元符。每祗典于盛仪。乃奉置于前殿。爰修馨荐。必涉广廷。未协寅恭。是从详正。自今天书在朝元殿。朕由右昇龙门入。自东上合门就东阶。赴殿焚香。所司着为定式。 


      　　令玉清宫太庙郊坛行礼前不得卫士迎驾起居万岁诏大中祥符七年二月庚辰 

      　　朕祇见真宇。对越大宫。暨肆类于郊邱。并夙严于容卫。方结佩而精飨。遽望跸而欢唿。当仰接于明灵。虑有亏于祗肃。肇颁新制。用表至虔。自今玉清昭应宫太庙郊坛荐飨行礼前。不得令卫士迎驾起居万岁。 


      　　答宰臣请车驾诣宫观正殿再拜外诸殿令宰相以下分拜表诏大中祥符八年正月 

      　　朕祗膺命历。寅畏天明。秩群祀以无遗。宾万灵而有恪。每祈众祐。躬款真祠。至于荐达萧芗。虔恭拜起。未尝懈惰。冀极斋明。卿等备述倾输。愿伸裁损。省览之际。嘉尚滋多。所请宜不允。 


      　　令丹墀版位设于龙墀亚献褥礼设于沙墀诏大中祥符九年十一月壬午 

      　　朕躬诣殊庭。奉荐丕称。顾兹版位之设。当于玉册之前。方内罄于寅威。固莫遑于宁处。宜伸抑畏。用表钦崇。其玉清昭应宫太初殿奉上玉皇大天帝圣号宝册。丹墀版位。宜设于龙墀。亚献褥礼。宜设于沙墀。俟奉宝册毕。荐献即依旧制。 


      　　诫僭奢诏嘉祐四年五月十日 

      　　朕缵承丕基。抚有方夏。谓教之不可以家至。而行之每务于身先。惟是俭勤。敢忘勉励。期与群庶。臻于富康。而人怠久安。骄于佚欲。物丰大盛。耗以虚浮。苟奉养以自私。忘僭奢之为戾。士民交黩。贵贱靡分。惟其强力之能。无复等威之制。考于着令。虽有旧章。顾在攸司。鲜闻用法。民遂安于常习。弊罔革以滋深。纪纲既紊于度程。风俗以至于流荡。俾朕有欲治之意。不能副余之诚心。而民多自陷之愚。未免烦余之训导。夫令信由于贵始。下化先于上行。眷予一二之臣。其率庶工而警职。俾尔多方之众。勿踰常法以干刑。庶渐革于侈风。以共趋于治路。凡居室之制。器用之度。冠服之章。妾媵之数。其令中外臣庶。遵守前后条诏。如有违犯。仰御史台及开封府纠察闻奏。其诸路州军。即委转运使提点刑狱臣寮及逐处长吏施行。布告中外。咸使闻知。故兹诏示。想宜知悉。 


      　　依周吉礼之制御笔手诏大观二年八月十九日 

      　　礼缘人情。以义而起。因时之宜。御今之有。故商因于夏。所损益可知。周因于商。所损益可知。而不相袭也。善法古者。不法其法。法其所以为法之意而已。去古绵邈。礼之遗文。扫荡殆尽。虽间见于书传。类多诸儒之臆说。非古人之大全。无所推考。而士或是古非今。舍近求远。胶繁文末节。而忘经纬之大经。历世千百。莫能兴作。可胜慨叹。今接千岁之统。乘久安之运。当百年可兴之时。修前世已坠之典。亦难矣。然稽古而不泥于古。验今而不失于义。因今之材而起之。虽情文度数。与古有异。要其辨上下。分贵贱。定尊卑。别嫌明微。移风易俗。质诸先王而不谬。贻之后世而可法。则庶几焉。先王有吉凶宾军嘉五礼。有司讲议。首以冠礼来上。编序靡次。参订弗审。机事之暇。历观载籍。远稽成周。以迄隋唐。指授类例。论次有秩。易于披省。然周以吉礼事邦国之鬼神示。易曰与鬼神合其吉凶。则吉者天之所命也。以嘉礼亲万民。易曰嘉会足以合礼。则嘉者人道之美也。祭祀祼献谓之吉。昏冠燕飨谓之嘉。其名殊。其事异。自汉以来。失先王礼意。以冠为吉礼之首。有司承误循沿。岂可以追迹先王。垂训万世。可依逐项批降指挥改正。仍再详定以闻。礼以序人伦为卑尊后先之等。以辨上下。故知礼之序。然后可以制礼。礼坏久矣。失后先之序。无复统纪。考于周书。其制具在。以禋祀祀昊天上帝。以实柴祀日月星辰。以槱燎祀司中司命风师雨师。以血祭祭社稷五祀五岳。以狸沈祭山林川泽。以疈辜祭四方百物。以肆献祼享先王。与禴祀蒸尝。为吉礼之事。而冠不在焉。盖先天而后人。为礼之序。不可踰也。今以义起于千载废阙之后。不追述先王制作之原。以冠为吉礼之首。失先王之意远矣。可并改正。依周吉礼之制。周书、嘉礼以亲万民。以昏冠之礼。亲成男女。自本而观。昏以亲之。冠以成之。先昏而后冠也。考于仪礼。以嘉为五礼之首。以冠居昏礼之上。殆失周王制礼后先之次。则知仪礼乃诸儒之论。非先王之典。后世因之。沿流弗革。本数末度。乱命失序。不足取法。今有司以礼来上。先冠后昏。习非承误。失礼之意。且昏者人道之始。冠者人道之成。亲之而后成之。事之序也。可依周制改正。余依所奏。 


      　　户部尚书礼制局详议官刘炳乞禁浮言御笔手诏政和三年十月四日 

      　　礼以定民志。制未立而浮言惑之。妨功忌能。乱化之奸。尚未悛革。可依所奏。仍立赏钱一千贯。许人告。以徒三年科罪。 

      　　奉行五礼新仪监司因按部考察虔惰御笔政和八年正月二十五日 

      　　礼止邪于未形。先王作仪以范民而教之中。其意微矣。五礼新仪。州县推行。未臻厥成。可依所奏。令诸路监司因按部考察虔惰。岁择一二以闻。当议赏罚。以观忠厚之俗。 


      　　开封府申请五礼新仪节要并前后指挥更不施行宣和元年六月二十五日 

      　　顷命官修礼。施之天下。冠婚丧祭。莫不有制。俗儒胶古。便于立文。不知达俗。闾阎比户。贫窭细民。无厅寝房牖之制。无阶庭升降之所。礼生教习。责其毕备。少有违犯。遂底于法。至于巫卜媒妁。不敢有行。冠昏丧祭。久不能决。立礼欲以齐民。今为害民之本。开封府申请五礼新仪节要、并前后指挥、及差礼直官礼生并教行人公文指挥、可更不施行。 


      　　十四祭用乐诏景德三年八月辛未 

      　　致恭明神。邦国之重事。升荐备乐。方策之彝章。况乃大祠。所宜严奉。举行旧典。用格灵祇。自今夏至祭皇地祇、孟冬祭神州地祗、二社腊祭太社太稷、春秋二仲祀九宫贵神、春分朝日、秋分夕月、腊蜡百神、立春祀青帝、立夏祀赤帝、季夏土王祀黄帝、立秋祀白帝、立冬祀黑帝、凡十四祭。宜并用乐。 


      　　改乐名诏大中祥符元年六月壬子 

      　　雅乐之设。允协于同和。名制有常。非可以辄易。惟封禅之大祭。与郊祀而异名。飨天地以洁诚。严祖宗而配侑。特新嘉号。用播鸿徽。所定乐曲名。宜依。俟封禅礼毕仍旧。 


      　　别制天书乐章诏大中祥符元年十二月乙酉 

      　　朕祗受元符。率遵令典。式备烟燔之礼。俾扬金石之音。宜令太常寺别制天书乐章。俟亲飨圜丘日以奉禋祀。 

      　　增玉清昭应景灵宫乐诏大中祥符七年六月己未 

      　　朕钦奉真猷。载严恭馆。讲求茂实。昭答上灵。虽朝享之仪。亟加于申饬。而簨虚之数。尚阙于讨论。爰命礼官。博详典故。广以郊庙之制。备兹钟磬之容。俨金石之九成。庶谐雅奏。竦熊罴之四列。永焕明禋。式罄精衷。以延多福。自今玉清昭应景灵宫乐并用三十六簨。 


      　　享先农释奠文宣王武成王并用登歌诏景祐元年十一月辛亥 

      　　乐者所以谐五降之节。导三灵之和。传之礼文。着在祠典。顷罹多故。遂失旧章。肆先圣之重熙。复正声于大祀。然初耕甸籍。舍菜学宫。至于武成之祠。肇自建隆之制。典名虽在。工奏靡闻。属考遗音。思振前矩。其令太常寺。自今享先农、释奠至圣文宣王昭烈武成王。并用登歌。仍诏学士院撰乐章。 


      　　访晓雅乐人诏 

      　　王者节制民心。敷宣国教。惟雅乐之作。乃治道之端。肆朕缵图。弗忘稽古。奉郊邱宗庙之祀。正会朝享侑之容。咸和人神。兹事至重。宴居深念。躬自考求。择精学以讨论。委辅臣而参综。尚虑旧籍多缺。遗韵失传。思博访于知音。庶克臻于尽善。宜令御史台诸路转运司遍行搜访。应文武臣寮、幕职州县官、并州里儒学、草泽博闻之士。如有能晓达古今雅乐。制作法度。及考正钟律。音调得失。灰琯测候次第。并许称荐或自经官司投状。未得发遣赴阙。仰具姓名并所供事状。候敕到限两月奏听指挥。宜令逐路转运司依先降敕命。更展限半年。搜访奏闻。 




      ●宋大诏令集卷第一百四十九 

      　　政事二 

      　　礼乐下 

      　　访乐诏景祐二年四月前诏出仁宗政要。此诏出宣献集。文小异故重出。 

      　　敕。夫礼生于人心。通于国教。惟雅乐之作。乃治道之端。肆朕纂图。弗忘稽古。奉郊邱宗庙之祀。正会朝享侑之容。感和神明。兹事至重。宴居深念。躬自考求。择精学以讨论。命辅臣而参综。尚虑旧籍多缺。遗韵莫传。思博访于知音。庶克臻于尽善。其有簪绅之士。褒博之流。究律吕之原。达古今之变。或削章来上。或诣吏自陈。当为详裁。期于折衷。咨尔宰辅。布于群伦。 


      　　议乐诏皇祐二年闰十一月丁巳 

      　　朕闻古者作乐。本以荐上帝。配祖考。三五之盛。不相从袭。然必太平。始克明备。周武受命。至成王时。周公始大合乐以和邦国。汉初亦沿旧乐。至武帝时始定泰一后土乐诗。光武中兴。至明帝时始改大予之名。损益前后。以制乐节。唐高祖造邦。至太宗时。孝孙文收始定钟律。明皇方成唐乐。是知经启善述。礼乐重事。须三四世。声文乃定。国初亦循用王朴、窦俨所定周乐。太祖患其声高。遂令和岘减下一律。真宗始出望意。大祠用乐。又议随月转律之法。屡加按核。然念乐经久坠。学者罕传。历古研覃。亦未完绪。顷虽再三考定。博加访求。终未有的究古今、知声知经、可信之人。尝为改更。未适兹意。如其制作。益须切当。宜委中书门下、集两制及太常礼乐官。将天地五方神州日月宗庙社蜡祭享所用登歌宫悬。更审定声律是非。按古合今。调谐中和。务要议论允适。经久可用。垂信不朽。使祖宗功德。发扬无穷。神祗咸格。善气来应。苟获至当。何惮改为。但审声验书。二学鲜并。互诋胸臆。无所援据。慨然希古。靡忘于怀。尚赖洽闻。共图盛节。故兹诏示。想宜知悉。 


      　　议乐诏皇祐三年正月甲午 

      　　朕闻至乐之大。统和天人。奋雷先闻。万物震豫。故人观象而制作之。颛喾着根英之文。陶虞纪明绍之美。三王殊宪。称谓炳然。降及后世。鲜克尊尚。唯东汉命曰大予。开元自云唐乐。庶古未远。朕所慕焉。故前诏执政。访图博议。将以立度出均。考音正律。谨权审量。备器协乐。以定本朝之述作。用章祖考之谋烈。夫名生于义。出乎实。言顺而后事成。而礼乐兴焉。庶几辉光。永畀来裔。其令下阙 


      　　国乐名大安诏皇祐三年六月丁巳 

      　　朕惟古先哲王。随代立乐。亦既制作。必有称谓。缘名以讨义。繇义以知德。盖名者德之所载。而行远垂久之致焉。故韶以诏尧。夏以承舜。濩以救民。武以象伐。传之不朽。用此道也。国家绍膺题序。表里禔福。举坠正失。典章交备。独斯体大。而有司莫敢易言之。朕悯然念兹。大惧烈圣之休。未能昭揭于天下之听。是用申敕执事。远求博讲。而考定其衷。今礼官学士迨三事之臣。同寅一辞。以大安之议来复。且谓艺祖之戡暴乱也。安天下之未安。其功大。二宗之致太平也。安天下之既安。其德盛。洎朕之承圣烈也。安祖宗之所安。其仁厚。祗览所议。熟复于怀。恭惟神德之造基。神功之戢武。章圣恢清净之治。冲人蒙成定之业。虽因世之迹各异。而靖民之道同归。以之播钟球。文羽籥。用诸郊庙。告于神明。曰大且安。诚得其正。依。 


      　　赐范镇进新乐诏元祐三年闰十二月甲辰 

      　　朕惟春秋之后。礼乐先亡。秦汉以来。韶武仅在。散乐工于河海之上。往而不还。聘先生于齐鲁之间。有莫能致。魏晋以下。曹郐无讥。岂徒郑卫之音。已杂华戎之器。间有作者。犹存典刑。然铢黍之一差。或宫商之易位。惟我四朝之老。独知五降之非。审声知音。以律生尺。览诗书之来上。阅簨＜虡-八＞之在廷。君臣同观。父老太息。方诏学士大夫论其法。工师有司考其声。上追先帝移风易俗之心。下慰老臣爱君忧国之志。究观所作。嘉叹不忘。 


      　　赐大晟乐名御笔手诏崇宁四年八月二十七日 

      　　道形而下。先王体之。协于度数。播于声诗。其乐与天地同流。雅颂不作久矣。朕嗣承令绪。荷天降康。四海泰定。年谷顺成。南至夜郎牂牁。西踰积石青海。罔不率俾。礼乐之兴。百年于此。然去圣逾远。遗声弗存。乃者得隐逸之士于草茅之贱。获英茎之器于受命之邦。适时之宜。以身为度。铸鼎以起律。因律以制器。按协于庭。八音克谐。盖祖宗积累之休。上帝克相。岂朕之德哉。昔尧有大章。舜有大韶。三代之王。亦各异名。今追千载而成一代之制。宜赐名曰大晟。朕将荐郊庙。享鬼神。和万邦。与天下共之。岂不美欤。其旧乐可更不行用。仍令学士院降诏。 


      　　京西提学曾弼乞赐宴辟雍用雅乐御笔大观三年五月十二日 

      　　雅郑不相为用。而孟轲以为今乐犹古乐。去古逾远。郑亦不可废也。辟雝三代之制。而作郑卫之声。非所谓称。可依所奏。自今赐宴辟雝。宜用雅乐。 

      　　行大晟新乐御笔手诏政和三年五月三十日 

      　　乐废久矣。历世之君。千有余岁。莫之能兴。以迄于今。去古既远。循沿五季之旧。诚非治世之音。祖宗肇造之始。实未遑暇。百年后兴。盖自崇宁之初。纳汉津之说。成大晟之乐。荐之郊庙。而未施于燕飨。夫今乐犹古乐也。知其情而已。循声以知音。循音以知乐。循乐以知政。所通在政。所同在音。而无古今之异。比诏有司。以大晟乐播之教坊。按试于庭。五声既具。八音始全。无惉滞焦急之声。有纯厚缴绎之美。朕奉承圣绪。立政造事。昭功继志。一纪于兹。乃者元圭告成。今则雅乐大备。功成作乐。于是始信。荷天之休。宗庙顾諟。追三代之盛。成一代之制。以遗万世。嘉与天下共之。可以所进乐并颁天下。其旧乐悉行禁止。仍令尚书省措置。立法行下。故兹诏示。想宜知悉。 


      　　太师鲁国公京讨论新乐褒谕御笔手诏政和三年八月二十六日 

      　　朕遹追先志。增阐大猷。荷天之休。聿追嘉靖。仍赖师儒。同底于治。十有余年。大小毕举。矧夫作乐所以报功。探考情文。其敢后乎。于是躬律之度。叶彼中声。迺诏太师鲁国公京。讨论载籍。博求邃古。讨议垂成。中经沮止。荏苒十载。始克有成。悉有彝伦。征角二招。全乎五声。匏土革木。备于八音。去焦急惉懘之非。成啴缓纯和之美。班治显设。庶几比隆三代。追配韶武矣。朕甚嘉之。京启沃尽忠。献替无隐。致此君臣相悦之乐。复明于时。中外翕然。行之无斁。和气致祥。珍瑞丛出。万世所赖。时乃之功。京位极公师。赏延于嗣。已降诏旨二子直龙图阁鲦翛、可并除集贤殿修撰。京宜降诏褒谕。 


      　　两学习乐成辅臣案试御笔政和三年九月十八日 

      　　以乐教士。先王之政。盖仁言不如仁声之入人深。乐乐此者也。士苟知乐乎此。则达性命之理矣。两学生如所习已成。辅臣案试讫取旨。 

      　　符宝 鼎 圭 辂 

      　　受传国宝赦天下德音元符元年五月己酉 

      　　门下。朕承天眷。锡以珍符。俾寿而昌。传世无极。顾德弗类。祗奉宏休。拜贶于庭。惧不能任。告成大庆。岂朕敢私。其敷锡于庶民。以大赉于天下。应四京诸道州府军监县、限德音到日已前见禁罪人。除死罪并依法内枉法自盗罪至死。情理轻者减一等。刺配千里外牢城。其余死罪降从流。流罪降从徒。徒罪已下并放。云云于戏。受命之祥。震于珍物。宥过之泽。期于无刑。嘉与万邦。共承景贶。惟尔有众。体朕至怀。 


      　　受八宝赦天下制大观一年正月一日 

      　　门下。朕绍天明命。若昔大猷。袭七圣积德之基。接千载承平之统。恢张制作。修饬典章。愿百度之咸熙。惟八宝之未备。兹庆卜年之永。肇新受命之符。荐锡嘉祥。诞膺景贶。获金玉于异域。得妙工于编氓。顾惟眇躬。震于珍物。殆天所受。非人能为。成一代之弥文。举百王之坠典。爰涓岁旦。祇受路朝。竦动华夏。鄙汉仪之未盛。□□曼超今古。陋秦制之非工。既寿永昌。受福无极。惟缉熙于纯嘏。均被臣邻。用敷锡于庶民。普周遐迩。可大赦天下。云云祖宗垂统。近百五十年。文明礼备。而八宝之制。未能如古。在昔神考。尝诏有司。选工治玉。久未及成。以迄于今。镇国受命之宝与皇帝天子六宝。焕然备具。朕嗣有令绪。获承天休。思与在位在服之士同庆。云云元祐之初。奸臣乘间。得罪放废。言念岁月之久。屡更赦宥。除怀奸睥睨。报怨不臣。公肆诬诋。罪在宗庙。朕不敢贷。其尚系贬所。或情轻法重、例被放弃。或非身自犯、因人得罪。或止缘贪冒、附会朋比。或志匪诬谤、言有近似。或缘辨理、语类讥讪。或因职事、偶涉改更。凡此之类。可各据元贬责罪。审量其情。分轻重等第。取情轻者与落罪籍。特与甄叙差遣。云云于戏。履端布治。与物为春。宥过推仁。配天其泽。咨尔有众。咸体至怀。 


      　　为受命宝制作之因诏大观三年八月二十七日 

      　　八宝之名。一曰镇国神宝。二曰受命之宝。三曰天子之宝。四曰天子信宝。五曰天子行宝。六曰皇帝之宝。七曰皇帝信宝。八曰皇帝行宝。古惟六玺。至唐始名曰宝。增数至八。今天下承平。百五十年。其制尚阙。绍圣中得秦李斯所作。制度虽工。乃蓝田青玉。又镇国宝未有所稽。崇宁五年。有以玉印献者。印方寸。以龟为钮。拂尘涤垢。工作精巧。文曰承天福延万亿永无极。震于异物。殆天所授。遂以受命于天既寿永昌为受命宝文。又以承天福延万亿永无极为镇国宝文。皆琢以白玉。篆以虫鱼。宝成祇受。典礼始克大备。实邦家之庆。镇国受命二宝。宝而不用。藏置内府。人未知制作之因。可宣付有司照会。 


      　　来年元日祗受定命宝御笔手诏政和七年十月二十八日 

      　　昔者帝王临制天下。必有神器。托之琬炎。以承天休。以前民用。朕获承累圣基业。嗣有镇国受命与天子皇帝之宝。其数有八。盖非干元用九之数。夙兴夜寐。思所以称。比得宝玉于异域。受定命之符于神霄。乃以范围天地幽赞神明保合太和万寿无疆为文。卜云其吉。篆以虫鱼。纵广之制。其寸亦九。号曰定命宝。其数大备。昭示来裔。传信无极。非特予一人有庆。亦惟尔万邦之休。来年元日祗受。敷告多方。想宜知悉。 


      　　受定命宝赦文政和八年正月六日 

      　　门下。备守邦之器。盖惟天下之至神。申卜世之休。斯有圣人之大宝。朕纂承丕祚。临御多方。遵烈考之燕谋。荷上穹之孚佑。师干载戢。农扈屡丰。集四海之嘉祥。莫不毕至。举百王之坠典。迄用有成。诞开庆绪之隆。爰示珍符之秘。金石来于异域。定命自于神霄。谋惟龟筮之从。篆以虫鱼之妙。于帝其训。而天弗违。乃即岁端。受于路寝。礼罄斋庄之意。乐宣纯绎之音。太极函三。通太和于一气。干元用九。增宝历于万年。宜锡涣恩。以昭景贶。肆繇中而及外。咸与物以为春。可大赦天下。云云比修建明堂。严父配天。颁朔布政。凡时之运气与月之政令。朕亲御明堂举而行之。布告中外。惟尔攸司。其悉乃心。祗若成宪。检举遵守。使继志述事之政。常行而不怠。常举而不废。以称朕意。云云于戏。无疆惟休。既对自天之命。并受其福。式敷率土之仁。尚资修辅之联。更懋奋庸之志。诞绥有众。永底丕平。 


      　　九鼎赦文崇宁四年九月四日 

      　　门下。朕承祖宗之烈。宅兆民之上。任大守重。靡敢遑违。思持盈守成之至艰。念继志述事之攸济。选用众正。共图康功。内则讲修宪章。兴熙丰既隆之典。外则攘却四裔。复版图已弃之疆。恢雍泮以宾贤能。招嵓穴以收遗逸。隆九庙以尊祖。戢五兵以阜民。荷天降康。方夏绥靖。星轨顺序。年谷屡丰。南至夜郎牂牁。西踰积石青海。向风请吏。稽首来庭。永惟天命之至隆。宜有灵承之丕应。若时夏后。幽赞成能。命九州之牧而贡金。贯三才之象而制器。是为大宝。三代奉之。千载已还。百王敢议。迺者得隐逸之士于草茅之贱。穷制作之妙于范围之先。因天之几。以身为度。环大象以立极。兴神物以前民。上承天休。下奠坤载。以笃邦家之庆。以协神人之和。绍百世之宏规。成一代之圣作。式涓吉旦。奉置殊庭。于时日景宴温。龙文光润。卿云上覆。羽鹤来仪。华裔永宁。庙社增重。膺兹丕贶。岂朕敢专。宜大泽之肆均。与群生而共庆。可大赦天下。云云于戏。有典有则。缵禹之功。卜世卜年。过周之历。惟天之所祚者厚。则泽之所施者鸿。布告迩遐。宜体朕意。 


      　　太师蔡京三上表乞涓日受元圭允批答政和二年十月二日 

      　　昔者尧则天而行道。禹制器以告功。历考前王。莫之能继。赖天顾諟。申命用休。锡以珍祥。神物自至。顾德弗类。推而不居。勉徇舆情。实有惭德。惟尔百辟。其尚交修。无俾前人。专美尧。禹。则无愧于斯宝。不其美欤。所请宜允。 


      　　元圭赦政和二年十二月二十四日 

      　　门下。朕嗣守丕构。获承至尊。永惟居业之艰。敢怠继猷之重。荷皇穹之纯祐。仆景命于无疆。锡乃元圭。为时大宝。内赤外黑。上锐下方。蕴阴阳之至精。体干坤之盛德。温润而泽。有云行雨施之文。追琢其章。着地平天成之象。冠真祥而创见。兹历世所未闻。是用稽图牒之言。总缙绅之议。聿迎至日。亲御路朝。肆诞举于隆仪。用灵承于丕贶。昭哉嗣服。缅怀二帝之勋。告厥成功。岂独一人之庆。可大赦天下。云云于戏。惟天祐予壹德。施其敢专。敛福锡厥庶民。远无弗届。咨尔中外。体予至怀。 


      　　改天平辇为登封辇辟尘逍遥辇为省方逍遥辇诏大中祥符二年五月乙卯 

      　　舆辇之设。典式具存。属万仞上封。千里东狩。遂从宜而立制。当因用以得名。宜以天平辇为登封辇。辟尘逍遥辇为省方逍遥辇。 

      　　名迎真迎圣奉圣奉宸辂诏大中祥符六年五月辛丑 

      　　朕钦承宝命。虔范睟容。方涉夷涂。即临恭馆。特广车舆之饰。用伸迎奉之仪。肇创嘉名。庶章懿则。其玉皇大帝圣像车。恭以迎真辂为名。圣祖天尊大帝车。以迎圣辂为名。太祖皇帝车。以奉圣辂为名。太宗皇帝车。以奉宸辂为名。 




      ●宋大诏令集卷第一百五十 

      　　政事三 

      　　经史文籍 

      　　修五代史诏开宝六年四月戊申 

      　　唐季以来。兴亡相继。非青编之所纪。使后世以何观。近属乱离。未遑纂集。将使垂楷模于百代。必须正褒贬于一时。宜委近臣。俾专厥职。其梁氏及后唐晋汉周五代史。宜令参知政事薛居正监修。 


      　　修时政记诏太平兴国八年八月辛亥 

      　　史氏之职。历代所先。政令之大小必书。人君之言动皆录。累朝多故。旧典阙如。策书所纪。殊为漏落。自今军国谋议。宰相与闻者。宜令工部尚书参知政事李昉撰录。每季终送史馆。枢密院公事。亦令副使一人专加纂集。送史氏。 


      　　名太平御览诏太平兴国八年十二月庚子 

      　　史馆新纂太平总类一千卷。包括群书。指掌千古。颇资乙夜之览。何止名山之藏。用锡嘉称。以传来裔。宜改名太平御览。 

      　　颁许慎说文诏雍熙三年十一月乙丑 

      　　许慎说文。起于东汉。历代传写。伪谬寔多。六书之踪。无所取法。若不重加刊正。恐其渐失源流。爰命儒学之臣。共详篆籀之迹。铉等深明旧史。多识前言。果能商搉是非。补正阙漏。书成来上。克副朕心。宜遣雕镌。用广流布。自我朝之垂范。俾永世以作程。其书宜付史馆。 


      　　行雍熙广韵诏端拱二年六月丁丑 

      　　字学之书。历代编录。虽讨论而粗备。且讹谬以实多。淄渑讵分。鱼鲁相戾。俾别加于刊正。用彰示于将来。太常博士直史馆勾中正、着作佐郎史馆编修吴铉、大理寺丞史馆编修杨文举、尽瘁文林。服膺儒业。考古今之同异。究篆隶之根源。损益得中。阙漏咸补。书成上奏。勤亦可佳。自予无外之朝。永着不刊之典。其新定雍熙广韵一百卷。宜付史馆。勾中正等仍特与酬奖。 


      　　命吕端钱若水再修太祖实录诏咸平元年九月己巳 

      　　昔我太祖诞膺丕命。肇启皇基。盛德丰功。焯于千古。恭惟实录。将示无穷。而笔削非工。多所漏略。先朝命史臣张洎重加刊修。其书未成。会洎沦谢。朕猥以寡昧。获守宗祧。近因披寻。备见疎简。是用奉先成志。申命有司。监修国史右仆射兼门下侍郎平章事吕端、早践周行。逮事皇祖。朝章国典。尤所谙详。修国史工部侍郎判集贤院钱若水、博涉艺文。服勤论撰。所宜共访闺台之士。精求良直之徒。采摭见闻。补缉遗逸。明其铨配之理。授以刊缀之方。勉共裁成。以扬芳烈。 


      　　颁编敕赦书德音诏咸平元年十二月丙午 

      　　国家开创以来。诏令所下。年祀寖久。科条寔繁。爰命有司。重定厥要。去其重复。分以部门。着为定规。允协中典。宜下颁诸路、与律令格式刑统同行。其雕造印板。委监馆阁书籍刘崇起管。 


      　　颁校定切韵诏景德四年十一月戊寅 

      　　四声成文。六书垂法。经籍资始。简册攸存。自吴楚辨音。隶古分体。年祀寖远。攻习多闻。偏旁由是差讹。传写以之漏落。讨论未备。教授何从。爰命刊修。务从精当。俾永代而作则。庶后学之无疑。宜令崇文院雕印。送国子监依九经书例施行。 


      　　王旦等上新修国史付史馆诏大中祥符九年二月丁亥 

      　　唐虞以降。文籍具存。盖所以垂法作程。显善彰恶。是为国典。用示方来。鸿惟祖宗。再造区夏。燀扬威器。则肆暴者毕诛。宣畅湛恩。则怀生者咸遂。修起废坠。亿宁神祇。奉珍之邦。重译而麇至。膺图之瑞。继日而云臻。茂功格于皇天。盛业隆于往代。焕然徽烈。宜着信书。朕仰奉庆灵。恭思纪述。载惟良直之笔。故资深懿之才。卿等衡轴元臣。文儒上列。英词可润于金石。奥学咸洞于缣缃。聿副眷怀。克成大典。继宣尼着明之义。有班彪述作之精。表二圣之鸿猷。为万世之成宪。披览之际。感慰良深。至于嘉称。岂忘寤寝。以其书付史馆。 


      　　国子监经书更不增价诏天禧元年九月癸亥 

      　　曩以群书。镂于方版。冀传函夏。用广师儒。期于向方。固靡言利。将使庠序之下。日集于青襟。区域之中。咸勤于素业。敦本抑末。不其盛欤。其国子监经书更不增价。 


      　　令编修官书逐人名手札景德四年十二月乙未 

      　　编修君臣事迹官。皆出慎选。朕于此书。匪独听政之暇。资于阅览。亦乃区别善恶。垂之后世。俾君臣父子。有所鉴诫。起自今后。初修官至杨亿。各依新式。递相检视。内有脱误门目不类、年代帝号失次者。并署仍书逐人名下。随卷奏知。异时比较功程等第酬奖。庶分勤惰。仍令刘承圭等专差人置历。 


      　　赐王钦若手札大中祥符三年 

      　　编修君臣事迹。所进总录部节操事。有卢谌晋愍帝时为从事中郎。后为石季龙所得。以为中书监。季龙诛。遇害。虽显名于石氏。尝以为辱。谓诸子曰。吾殁之后。但称晋司空从事中郎。且谌世受晋恩。在元帝时为散骑中书侍郎。既为季龙所得。不能笃守忠义。累授显官。又因季龙而诛。是非节操也。而殁后之言。欺罔简册。篇序云秉节无二。同夫介石。挺操而罔屈。处乱而靡污。甚相违戾也。且与夫欧血称盲。破琴露发。同为一贯。谅有惭德。此书正欲鉴戒后人。尤须审度事理。又穷愁卷。晋刘琨与卢谌五言诗。盖切于破敌。忠于王室。为段疋磾所忌。拘絷幽愤。为此以露其志。而一篇都不录之。后魏韩显宗以矜伐失意。向洛与李彪五言诗。而一篇全录。似此因事立言。各有意指非常。所缉缀文章。并当存之。 


      　　与王钦若手札大中祥符三年三月辛卯 

      　　览所进内臣部恩宠门。观其作序之意。盖纪其宣密命。扶宸极。勤王事。守志节。如此之类。以笃恩奖。况目其部曰内臣。斯亦见其名矣。岂须别白尘迹。指示其身。况观汉书宦者传。或言给事太子家。或云给事宫掖。或云除小黄门。先儒撰述。非不讲求。今众官优游典坟。商搉去就。微婉之道。岂如是乎。朕为此书欲章示后人。质明素履。俾览卷忘倦。见善则迁。宜乎慎于稽古。无使涉于讥讽。传云山薮藏疾。仲尼不假。盖子夏有旨也。委同修官详正之。 


      　　手札赐王钦若大中祥符三年二月 

      　　昨览君臣事迹进草将帅部仁爱门。若以赎还俘略。振恤饥馑。暴骸必瘗。秋毫不犯。斯数事近乎仁爱矣。如张扬为大司马。性仁和无威刑。部下人谋反发觉。对之涕泣。辄原不问。今众官评品谓之仁爱。斯则异矣。且将帅之体。与牧宰不同。以威禁暴。以刑止杀。先之以号令。而下知惧。均之以甘苦。而众不携。今谋反发觉。辄原不问。而又对之涕泣。愈非将帅之事也。朕向在藩邸。屡令邢昺讲习诸书。因记春秋息侯伐郑。大败而还。君子以为不察有罪。其丧师也宜乎。今张扬无威刑。反者不问。是不察有罪。此尤宜旌别淑慝。更商度之。 


      　　谕王钦若新编君臣事迹废滞卷篇序雷同手札大中祥符三月九日戊戌 

      　　览所进总录部废滞卷中事迹。述历代废滞不达之人。若乃思谦之触机无邪。仲方之驳谥无隐。陈咸之方正。刘向之精忠。马融勤于讽谏。扬雄恬于势利。斯盖笃志不回。为臣守正。或偶失于旌劝。而暂衄于徊翔。以兹废滞。可为慨叹。若乃用赀以谋进。求乐以为助。脯人以续食。着论以恃才。至于不慎言而忤物。每临事而背俗。坐事被谴。失行贻讥。此乃靡遵輗軏。自隮沟壑。又与夫大雅明哲君子进退之道不侔矣。此书欲炳焕往行。章寤阙疑。使忠佞殊途。妍丑不溷。或傲时而踧踖。或躁进以觊觎。既昧否臧。自贻颠沛。又非国家废滞也。此卷中事迹芜杂。篇序雷同。不以其道辨之。何以为劝。宜更商搉而正之。 


      　　修英宗实录令曾公亮等陈所闻先帝德音手诏熙宁元年五月戊戌 

      　　朕承文考之遗烈。嬛然在疚。其致孝述美之志。未尝须臾忘也。惟规模宏远。焕乎同太宗之风。图治勤劳。仁覆四海。宜有奇谋伟迹。布于朝廷。其时政记起居注不能尽载者。非均体大臣。详记而博缉之。则殆将零落矣。今着其录。必籍事实。卿等纲举条疏。以备纪述。使明兼日月。历万古而不晦。是亦卿等赞襄之效。 


      　　韩琦表进仁宗实录答诏熙宁二年七月己丑 

      　　羲皇以来。载祀远矣。方册所纪。事功灿然。仁宗皇帝得天聪明。率惟仁谊。泽被万物。恩加四裔。卿等采获旧闻。裁成信史。久勤绎。良厚嘉叹。 

      　　曾公亮表进英宗实录答诏熙宁二年七月乙丑 

      　　帝王之兴。尧舜为盛。不有二典。岂垂亿年。英宗皇帝齐圣在躬。神机周物。大德中蕴。丰功四施。卿等摭实成书。传信终古。讨论至悉。钦尚不忘。 

      　　重修神宗实录诏建中靖国元年六月戊戌 

      　　朕惟序言纪事。莫严一代之书。尊制扬功。是为天子之孝。恭以神宗皇帝。厉精为治。十有九年。图任忠贤。修起法度。内之立政以安百姓。外之经武以威四邻。更新条纲。刬革弊蠹。盛德大业。三代比隆。而日者史官。或怀私见。议论去取。各有所偏。参错异同。未归至当。不惟无以传信于万世。亦恐屡以招致于人言。朕夙夜以思。不遑启处。爰命加于论撰。虑尚谬于见闻。夫熙宁元丰。事实具备。元祐绍圣。编录具存。订正讨论。其在今日。笔则笔。削则削。宜公乃心。是谓是。非谓非。无忝厥职。庶称朕丕扬先烈。昭示无穷之意。其令修史官取索元祐绍圣实录。应于文字讨论事迹。依公参详去取。务要所书。不至失实。故兹诏示。想宜知悉。 


      　　湖南运判张动乞编类诏令颁学校御笔大观一年五月十四日 

      　　学而不知为政。非善学也。比诏有司训迪政事。士所当知。苟学而习之。则仕而从政。无所咈违。可依所奏施行。 

      　　强渊明乞劾供报九域志文字迟延官御笔大观二年四月三日 

      　　舆地之图。以周知天下山川薮泽黍稷鸟兽之名。与土地之所宜。而致其贡。稽考周官。其事至详。今四海承平之久。未能如古。张官设属。续修其书。而四方未以其事来上。可依所奏施行。 


      　　设官置吏详定制书诏政和元年二月三日 

      　　朕惟成周之隆。其法有岁一修者。礼所谓正月之吉垂治法于象魏是也。有十二岁乃一修者。书所谓又六年考制度于四岳是也。法以御时。因时制宜。与之损益。乃克无敝。故本之人情。辅成治道者。虽万世不能有改也。神宗皇帝稽古立极。垂裕后世。敕令格式之制。取成于心。其视六经。实相表里。与夫精神心术之运。德意志虑之美。朕所遵承。惧或失坠。不可以加损焉。而政令有所因革。官司有所建明。自元符修书以来。十有二年。条目猥烦。未加编次。稽之成周。今适其时。宜行修纂。以便遵用。可依熙丰绍圣故事。设官置吏。详定删修。差何执中提举。仍限一年成书。其近降条具元符崇宁去取失当等指挥。更不施行。传曰。无作聪明乱旧章。其体朕志。务协厥中。以丕承先帝之彝训。岂不韪欤。 


      　　编次祖宗潜藩亲书御笔政和五年二月十五日 

      　　昭事祖考。遹追谟训。爰卜宫隅。鼎新层构。虔奉列圣睿文宸翰。垂训万世。永宝无穷。近闻金耀门文书库。有祖宗潜藩亲书庙讳奏牍。洎元丰内批诏旨。皆得于尘壤之间。恭阅数四。残楮断幅。蠹腐不完。随手纷纷。怆然于怀。可委官编次集类来上。在京官司准此。应士庶之家。尚有旧藏者。令并许缴申尚书省投进。具名取旨。卷秩多少。量与支赐。右勘会金耀门文书库。见为库屋倒塌疎漏等处。已差都官郎中毕仲愈、司封员外郎陶悦、编估官彭经、张士亨、侍其瑀、刘绾、点检倒塌疎漏库屋修盖。仍将本库文字。以年分官司编排收贮。除已札下都官毕郎中等。依御笔指挥。一就编次施行外。其在京官司。令札付礼部关牒六曹寺监、及应在京官司。各仰所隶曹部委官。如无所隶。令本处委官。遵依御笔指挥。疾速施行。 





      宋大诏令集_7(151-180卷，缺168-177卷)   
  

     
     ●宋大诏令集卷第一百五十一 

      　　政事四 

      　　祥瑞 

      　　令勿以珍禽奇兽祥瑞来贡诏至道元年六月辛丑 

      　　朕祗膺顾命。获嗣庆基。惧德弗明。乘奔是念。其于夙夜。罔敢殆荒。念食为民天。贤惟国宝。当劝农而务本。姑设爵以延才。至于草木效祥。羽毛呈瑞。顾惟凉薄。所不敢当。诸路州府。自今勿以珍禽奇兽诸祥瑞来贡。 


      　　泰山醴泉发赦兖州禁囚制大中祥符元年六月庚戌 

      　　门下。王者奉天贶以临民。聿敦至治。顺鸿禧而布泽。式表殊私。顾以眇躬。嗣承丕构。守位敢忘于日慎。保邦期致于时雍。迺者秘箓诞章。舆情固请。愿举勒成之典。肃陈昭报之仪。瞻彼岱宗。首冠群岳。因高展采。将有事于云封。永祚垂文。荐诸祥于宝检。当甘泉发源之地。显圆丘眷命之仁。既福应以洊臻。见明灵之昭格。斋栗躬膺于景贶。寅威益励于丹衷。式是鲁邦。介于东夏。属锡封而告瑞。思与物以同休。幸推在宥之恩。用洽自天之庆。应兖州禁囚死罪、十恶、官典犯正入已赃奏裁。其加役流罪、并免役一年。徒以下并放。狱下巡检厢军等支赐。管内居民。常切安抚。不得别有差扰。应缘封禅所阙。或以官物充。或以官钱收市。无得科率。军民负罪逃匿者。许一月内首露。所部祠庙。宜令精洁致祭。赐文武百寮泰山醴泉云云。 


      　　儆灾一 

      　　曲赦东京及河北见禁德音建隆三年六月己亥 

      　　门下。朕适当盛夏。雨泽稍愆。切虑刑狱之间。或有淹滞。轻系小罪。虚致淹留。方属炎蒸。宜加钦恤。其东云云。 

      　　得雨德音 

      　　朕闻昊穹凝命。阴隲下民。贻水旱之灾。虽由天降。导愆伏之气。亦以德消。朕以眇躬。恭临大宝。未洽和平之化。遽延旱暵之灾。是用夕惕宵兴。彻悬贬食。靡爱牲玉。并祷神祗。果上叶于灵心。遂普濡于甘泽。大田沃衍。群动昭苏。耕稼咸兴。丰登有望。顾感通之若此。在祗畏以弥深。宜洽宽恩。与民同庆。仰酬元贶。式表至诚。应京城诸道州军府监县镇系囚。限德音到日已前。除十恶五逆官典犯正枉法赃及谋杀、故杀、却杀人不在赦外。余并从释放。诸处亡命士卒及聚山林为群盗者。限诏到一月。并许陈首。限满不首。即论其罪。先是黥面配隶逐处等人。并令有司件析以闻。听候进止。云云于戏。视民如伤。景福所以来格。慎终如始。宝运所以灵长。肆予冲人。弗敢荒怠。咨尔多士。毋忘交修。启心弼违。同底于道。布告中外。咸使闻知。 


      　　干元文明二殿灾求言诏太平兴国九年五月丁亥 

      　　朕以不敏。托于兆人之上。夙夜罔敢荒宁。赖九庙储祥。上元降祐。万务粗治。于今九年。而数日前迅雷之中。烈火遽作。既延灾于正殿。盖示谴于眇躬。祗畏震惊。罔敢宁处。上天儆戒。必有由然。岂非烛理之所不明。赏罚之所未当。物情尚多于壅塞。政治未洽于和平。生民未息于疮痍。狱讼未除于枉桡。赋调未得均一。贤良多所淹滞。有一于此。足败政经。载深御朽之诚。思启纳言之路。卿等列于有位。咸切致君。所宜各竭忠规。共伸谠议。扬朝廷之缺失。陈时务之否臧。宜罄乃心。必期无隐。朕将亲览。用自儆焉。 


      　　彗星见赦端拱二年八月丙辰 

      　　朕膺眷命。寅奉丕图。躬亲庶政之余。泛览前王之诰。何尝不春冰在步。朽索居怀。上以畏天地之神灵。中以保祖宗之洪绪。然而涉道犹浅。烛理未明。诚不动天。信未及物。刑罚有所未当。政教有所未均。天道无言。星文有变。仰观垂象。深用咎心。缅思罪己之言。方切在予之责。庶几惕惧。闻达高明。冀其桑谷生朝。未累商王之治。荧惑退舍。以符宋景之仁。虽云避殿撤悬。自从于贬损。曷若御楼肆赦。广示于哀矜。宜覃旷荡之恩。溥洽寰区之内。可大赦天下。云云于戏。先王治国。止务于修身。惟辟奉天。敢忘于明诫。更赖庶尹卿士。共励忠勤。将相荩臣。辅予不逮。化祅为福。永孚于休。自迩及遐。当体朕意。 


      　　以旱罪己御札端拱二年十月辛未 

      　　万方有罪。罪在朕躬。顾兹雨雪愆期。应是祅星所致。为人父母。莫敢遑宁。直以身为牺牲。焚于烈火。亦未足以答谢天谴。当与卿等审刑政之阙失。念稼穑之艰难。恤物安人。以祈元祐。 


      　　答李昉等待罪玺书淳化三年五月己酉 

      　　书曰。股肱良哉。庶事康哉。在昔先王。不能独治。必参建辅弼。寅亮庶工。故政化得于下。则灾沴消于上。吏称其职。则王泽不壅。民安其业。则寿域可跻。然后百度惟贞。九功以叙。可驯致于太平矣。近年以来。仍岁蝗旱。稼穑不稔。民多流亡。治狱之官。多舞文而巧诋。司计之吏。专聚敛而掊克。州郡牧守。不能奉宣诏条。朝廷卿士。不能修举职业。朕夙夜罪己。励精引咎。思与卿等。同底于道。用因间宴。极论所长。念所以致之之由。虑所以救之之术。何乃共陈章表。极所敷陈。过形惕励之言。殊异倚毗之意。朕已洗心知过。改行自新。卿等当爱精啬神。辅朕为治。致君尧舜。是所望焉。高蹈箕颍。是为末节。所待罪云云。 


      　　遣使巡行诏淳化四年正月丁丑 

      　　朕奄有万邦。托于人上。夕惕若厉。视民如伤。四目远览。尚虑凝旒之蔽。一物失所。必轸纳隍之忧。去年已来。＜僣-日心＞尤滋甚。江浙淮陕。□□取被其灾。岁既荐饥。人则艰食。爰开廪庾。以救流亡。常平之蓄屡空。转徙之民相继。颇恣攘夺。多罹刑辟。系狴牢者既众。毙枯木而亦繁。当官者谨守科条。不体好生之意。按察者专务循默。罔伸刺举之文。衋然疚怀。明发不寐。用择通方之士。俾宣钦恤之仁。韩授等所至之处。可劳问疲羸。申明诏旨。首询狱犴。周访茕嫠。招集流亡。俾其得所。导扬壅遏。使得上闻。刑辟之间。务从轻典。宁失不经。有可以惠兹下民。悉得以便宜从事。官吏有罢软不胜任。掊刻不抚下。所行诏令。有所未便等事。咸宜条奏。附疾置以闻。布告吏民。当体兹意。 


      　　彗星见求言避正殿减膳诏咸平元年二月甲午 

      　　自昔哲王之有四海也。渴闻己过。忻纳谠言。用能致时雍熙。驱民仁寿。矧予寡昧。始嗣基图。逾岁于兹。上穹谪见。斯盖时事乖舛。政化郁堙。果恻天心。遽垂星变。夙夜循省。祇惧兼深。敢忘责躬。以答谴诫。询于有位。伫以虚怀。当思极言。无有所隐。朕将亲览。惟善是从。仍自今月五日。不御正殿。尚食所供常膳。亦宜减省。 


      　　祈雨诏咸平元年三月丁丑 

      　　农功伊始。膏泽未沾。爰伸至诚。庶获嘉应。宜遣官告天地宗庙社稷岳渎京城祠庙寺观。 

      　　命张齐贤等分祷京城祠庙五岳诏咸平元年三月甲午 

      　　时雨未洽。宿麦可忧。惕然疚怀。再伸勤请。庶至诚之昭感。获膏泽之普临。宜令户部尚书张齐贤等分祷京城祠庙及五岳。各尽蠲洁。副朕意焉。 

      　　以旱减降两京诸路系囚制咸平二年闰三月丁丑 

      　　朕钦奉丕图。勤劳庶政。动遵明慎。罔敢怠遑。而诚信未孚。灾沴斯作。阳春向尽。时雨久愆。言念蒸黎。不忘宵旰。遍走群望。未获嘉应。岂其狱讼之间。罔尽哀矜之理。致兹亢暵。能不隐忧。俾缓常刑。克谨天戒。两京诸路系囚。除十恶罪至死、官典犯枉法赃、劫杀、谋杀、故杀、已杀人、不降外。死罪降从流。流罪降从徒。徒罪从杖已下并释之。徒役人并放从便。内黥面人具所犯奏裁。山林劫盗。逃亡军士。限一月内首露。并释其罪。限满不首。复罪如初。 


      　　以旱求直言诏咸平二年闰三月丁亥 

      　　朕处九五之尊。托亿兆之主。继临四海。钦及再期。轸宵旰之忧劳。奉祖宗之宪度。诚不感于穹昊。惠未及于黎元。岁罔丰登。气尚堙郁。将历炎蒸之候。荐成＜僣-日心＞亢之灾。缓狱恤刑。虽示哀矜之旨。侧身思咎。弥深惕惧之怀。比者屡降诏书。大开言路。颇多丛脞。不足颁行。且念古先哲王。纂承统绪。求工瞽之谏。纳刍荛之言。克济大猷。以臻至治。咨尔搢绅之士。洎于岩穴之伦。必能辨朝政之是非。察下民之疾苦。无怀畏避。当悉敷陈。体予不讳之心。副此惟行之命。自今并宜直言极谏。密疏以闻。靡或尚于属辞。当直书其所见。言善者必加甄赏。理短者亦为优容。勿习儒风。复谈鄙事。诞告中外。知朕意焉。 


      　　颁画龙祈雨法诏景德三年五月丙辰 

      　　雩荣之祭。礼经具存。禳禬之文。祠令攸载。朕顷居储贰。兼治王几。虞十雨之有愆。致千箱之失望。预防农害。常访异闻。或云画龙以祠。其术甚着。屡因骄亢。尝事祷祈。灵感遄臻。嘉澍来应。宜颁＜宀禹＞县。以祐蒸黎。庶消旱暵之灾。用慰忧勤之念。其画龙祈雨法。令付有司。宜令雕印颁下。 


      　　遣程渥等诣诸路理系囚诏咸平四年二月丙午 

      　　去冬以来。嘉雪未普。今春将半。膏泽尚愆。农事方兴。亢阳是惧。遍走群望。精祈上元。感应未蒙。祗畏良切。得非郡国之内。狱讼滋章。狴牢之间。缧系淹久。或伤和气。或召灾氛。是用特遣使车。巡行诸道。决其留滞。务尽哀矜。宜令库部员外郎程渥等。乘驿分诣诸路。疎理系囚。杖以下并放。内有公然淹缓刑狱处。具事以闻。 


      　　旱灾遣官江南疎理系囚诏景德元年九月 

      　　江吴之分。亢暵为灾。言念蒸民。遘兹艰食。致婴法网。或系圜扉。特命使车。就加钦恤。宜令户部判官工部员外郎李昉、右正言直史馆张知白、供奉官合门祗候李仁、侍禁合门祗应郭盛乘驿。分诣江南东西路。疎理系囚。民间有不便事。裁度利害。实封以闻。名山大川灵祠。命吏精虔祭醮。 


      　　江淮水旱命李迪等安抚诏大中祥符四年六月丙寅 

      　　朕以寡德。临兹四方。靡忘中旰之勤。冀洽阜康之治。眷言江介。迄彼淮滨。水旱相仍。田畴几废。缅念黎庶。于怀恻然。宜令起居舍人、直史馆李迪为江淮南安抚使。内殿崇班、合门祗候张利用为都监。存问里闾。察访官吏。讯详犴狱。宽节财征。务适便宜。用图安集。 


      　　京西饥处蓄积之家能赈济及减价粜者具名闻诏大中祥符五年二月甲寅 

      　　如闻近几谷价腾踊。屡行拯救。冀复流亡。更示轸怀。特颁条制。京西诸州军民饥处。委转运使谕告蓄积之家。有能赈济及以粮斛减半价出粜者。并具名闻。第行恩奖。 


      　　去秋江淮旱命知制诰陈知微等巡抚淮南户部判官袁成务巡抚两浙诏大中祥符八年三月丁卯 

      　　朕以眇躬。纂于洪业。万方在念。中夕靡宁。敢怠焦劳。聿期丰楙。眷惟淮甸。迨及江吴。去秋以来。民田薄稔。虑谷价之腾踊。致吾民之阻饥。虽复蠲其赋租。振乃仓廪。尚虞牧宰。未尽于惠康。则我黎黔。何望于赈济。故命朝着。往敷至怀。宜令知微等至逐州军。按视储粮阙乏处。规度转给。因察访巡检使臣能否。有弛职者。按举以闻。 




      ●宋大诏令集卷第一百五十二 

      　　政事五 

      　　儆灾二 

      　　荣王宫火延烧殿庭求直言诏大中祥符八年四月癸酉 

      　　朕钦承大宝。祗励小心。膺眷祐之无疆。荷灵禧之狎至。少亏周慎。俄有震惊。虽曰因人。敢忘克己。今月二十三日夜。荣王元俨宫不谨遗烬。遽致延烧。昏夕之间。扑灭靡及。迟明之际。士伍骈臻。尚赖群心。率力尽瘁。殿庭连属。不免致焚。宫禁回环。率皆安堵。眷兹藩邸。自失于防微。仰谢宗祊。弥深于省咎。亦虞。庶务。未洽太和。或政令匪中。或物情有壅。期闻谠论。以辅眇躬。应文武官并许直言。当从亲览。渴闻规益。勿□□吝倾输。命刑部员外郎兼侍御史知杂事王随按劾荣王宫遗火人以闻。 


      　　遣使循行诸郡诏天禧元年四月庚戌 

      　　仍岁之内。蝗旱为灾。穑事靡登。流民相属。托居人上。深用惘然。临遣使车。循行方郡。询访谣俗。安集里闾。式宣宽大之恩。副兹勤恤之意。宜令殿中侍御史张廓往京东路。薛奎往河北路。驾部员外郎判三司盐铁勾院张伸往两浙路。太常博士判三司度支勾院韩庶、供奉官合门祗应贾众之往江南路。着作郎集贤校理判三司都催欠凭由司张师德、供奉宫合门祗应曹珣往淮南路。体量安抚。所至不得宴乐游从及多借官津舟舡。长吏亦无得迎送。 


      　　蝗旱后赦天下制天禧二年四月庚寅 

      　　门下。朕仰膺灵命。恭守丕基。集绨素之珍图。开圣真之明系。盛容交举。兵刃并櫜。虽臻和平。罔敢暇逸。惟思日慎。用答天休。而间岁以来。羽虫为沴。躬临庶政。在宵旰以忘劳。遍走群望。致牲玉之斯洁。果精诚之上达。致善应以克臻。爰自秋期。逮于春序。嘉雪屡降。甘泽载霶。翾飞之类自消。流寄之民咸复。欢谣塞路。多稼盈畴。此盖穹昊降祥。祖宗垂鉴。因与万国。均兹鸿禧。况首夏在时。薰风扇物。俯顺融明之令。用新昭旷之恩。可赦天下。除十恶罪至死及已杀人不赦外。余死罪降从流。流已下并释之。内劫贼虽不杀人、亦具奏裁。在京诸班直诸军、并特支赐。灾伤地分、欠去年夏秋税及借种贷粮。悉与降放。今年夏税免十之三。大名府、登莱、潍、密、卫、青州、免十之四。仍不得折变及支往他处。欠负物色。未得依限科校。候丰熟日渐次催纳。修造上供、追集百姓工匠。有妨农业。并令权罢。如系供军切要者。候次年奏裁。追官责降人元不犯赃。经大赦未得叙用。虽经叙用未复旧资。许诸官司投状。京朝官、诸司使副、合门祗候、因公事降充监当元非赃罪者。复与亲民。得替幕职州县官及违碍人。并放其选。近日群臣屡奏诸处不系名额僧尼院宇。或匿奸盗。骚扰乡村。况先有条贯。至今毁折。既言者颇众。用申明旧章。尚虑州县未能酌中。失于体察。如三十间已上。见有佛像僧众。素不藏匿非违。及名山胜境庵岩。有道行高尚持念进修者。虽不及三十间。并许存留。灾沴顿消。丰登应感。其祀典五岳四渎、名山大川、历代圣帝明王、忠臣烈士。委长吏精虔致祭。如有损坏。官修葺之。配流徒役奴婢针工、因劫盗斛＜豆斗＞配军人悉放从便。山林寇贼。逃亡军士限一月首露。不至。论罪如法。云云于戏。惟德动天。故神歆于馨美。推诚及物。而人遂于亿宁。所以和气克升。丰祥洽至。膺兹迪吉。载惕予衷。咨尔采寮。同增翼励。 


      　　彗灭赦天下制 

      　　门下。朕躬承骏命。祗若永图。奉上帝之明威。守二圣之成宪。竞竞业业。臻乎治平。何尝不钦翼百神。敦崇至道。茂修上下之祀。迪对灵妙之尊。诚心感通。禧瑞昭着。然而勤求政体。保祐黎元。用答灵休。罔敢自逸。近属清秋戒序。元象垂文。躔次之间。夙宵逈异。虽天道渊邈。曷究其精微。而朕志钦承。敢忘于寅畏。尚虑四海至广。众务惟繁。内则三事百工。外则方牧庶尹。思所不逮。政或未孚。狱讼有失于详平。物情或至于堙郁。侧身载省。旰食在怀。冀与万邦。肆诸大眚。式稽前典。俾协至和。宜均在宥之恩。庶表恤人之旨。可大赦天下。云云于戏。昊穹眷怀。寰区允瞩。惟期惕励。永保和宁。咨尔群伦。当体深意。 


      　　河溢遣使安抚京东西河北路人民诏天禧三年八月庚戌 

      　　近以洪河。溢于东郡。申戒官吏。即谋缮修。顾以资储。急于营度。而京几近地。河朔奥区。境邑之间。既邻于封壤。刍茭之用。爰赖于委输。已命攸司。各伸良画。酌其经费。遂彼便宜。虽纶诏屡行。务从于优恤。而黔黎在念。弥切于矜怜。特遣使车。往伸存抚。宜令度支员外郎判度支勾院方仲荀往京东路。右正言判户部勾院刘煜往京西路。盐铁判官监察御史刘平往河北路。体量安抚人民。应有合宽恤更改事件。与转运使副所长吏会议施行。 


      　　雨灾德音天圣四年六月丁酉 

      　　门下。朕以祗膺灵命。获绍丕基。仰循先烈之圣猷。复禀母仪之慈训。躬亲万务。勤恤庶邦。莅祚以来。于兹五载。兢兢业业。弗敢遑宁。所期享穹昊之监观。席宗祊之锡羡。嘉生屡降。协气横流。何乃夏秋之交。霖澍暴作。庐舍浸淫而成垫。河渠泛涨以为虞。民颇不聊。心焉如灼。斯岂朝廷阙政之招也。将朕躬薄德之致乎。夙宵之间。克责方甚。载念幅员之广。尚或郁堙。顾惟涣汗之行。率期昭泰。应三京及诸道。云云于戏。前王罪己。所以勃兴。大易振民。斯惟格训。诞符雷雨之施。庶导阴阳之和。咨尔群伦。当体予意。 


      　　星变曲赦开封府畿内德音天圣六年四月庚寅 

      　　朕以嗣服丕构。抚宁庶邦。荷真圣之延祥。钦祖宗之垂裕。几微是慎。旰昊靡遑。内奉慈闱。务协大中之训。外繄良弼。期臻纯一之风。而星纬差常。流辉示变。厥咎安在。斯可骇焉。民听惟聪。官占有契。此则上穹乃眷。垂诫甚明。顾循菲冲。敢忘抑畏。且都畿之攸广。虑狱讼之尚繁。属兹炎燠之辰。良切哀矜之念。顺薰风而布令。推渥惠以为宜。朕今前后殿不视事五日。以今月二十五日为始。庶伸惕励。仰答灵心。可赦开封府畿内诸县。云云于戏。好生恤下。用洽于群情。迪吉敷和。克遵于懿典。咨尔有众。体朕意焉。 


      　　霖雨赦天下制天圣七年四月一日 

      　　朕以凉薄之资。绍隆熙之业。实赖慈训。保祐政涂。迄兹累年。方夏宁谧。念守成之匪易。惟屡省以在勤。而春夏之交。霖澍继作。田事将废。里民其咨。托居人上。耸然嗟惕。且惧皇极之未建。号令之靡孚。天其儆予。敢不祗肃。今治化犹郁。狱系尚繁。岂无幽冤。足戾和气。当宽重出轻之典。体茂时育物之仁。式布湛恩。用绥庶品。可大赦天下。云云于戏。虞舜钦刑。则眚灾肆赦。周宣修政。则戒惧侧身。缅企前猷。无忘懋德。嘉与中外。洒濯自新。公卿大夫。率谨常宪。共辅不逮。以对上灵之心。 


      　　江淮体量安抚与长吏问系囚减降诏明道二年二月庚戌 

      　　江淮之间。仍岁亢旱。民之失职。朕甚悯焉。比遣使体量安抚。其令与长吏问所系囚。除死罪及情理巨蠹官典犯法外。自余徒流。递降一等。杖以下释放。杂犯死罪。情可悯者。听奏裁。 


      　　禁中火求直言诏明道二年八月丁丑 

      　　朕猥以眇躬。纂于洪绪。既绝畋游之好。又无台榭之营。十载于兹。未尝暇逸。不意掖庭之内。火禁非严。一夕延燔。遍于八殿。而端门正寝。禁帑群司。犹免俱焚。实繄众力。缅思降儆。敢怠省循。其令内外臣寮。直言朝廷阙失。毋有所隐。副朕意焉。 


      　　宫禁火赦天下制明道二年九月丁卯 

      　　朕祗荷眷灵。绍膺统绪。上以奉慈闱之训助。下以赖列辟之辅成。允臻熙洽之期。思隆久大之业。罢畋游之乐。减服玩之珍。台榭之饰靡营。声色之娱不迩。小大之狱。必慎罚而得情。中外之官。必懋功而责实。守盈成之戒。励钦翼之心。于兹十年。罔有怠志。而首春已降。列纬垂文。躔次屡差。官占预告。洎闾阎之多室。被焚燎以挻灾。察其所因。是为先儆。不谓掖庭之内。火禁弗严。既烈焰之倏兴。属清宵之未艾。遂兹燔烬。延及殿闱。幸赖元昊降衷。群臣叶力。彻涂之众。诘旦骈臻。俄顷之间。腾烟尽息。端门路寝。禁帑周庐。俯接连甍。并皆安堵。载惟菲薄之质。实居亿兆之尊。深虑政刑之阙未修。德惠之流未溥。听断之际。或失于重轻。上下之情。罔臻于交泰。致斯谴谪。集此震惊。敢忘罪己之怀。用覃肆眚之泽。可大赦天下。云云穹昊监观。垂诫斯在。祖宗基构。必葺是图。当此鼎新。在循矩度。固宜俭约。岂敢增崇。应宫殿之内。昨经遗漏。沿烧殿宇。已指挥修葺大内司次第兴修。其台殿宫室。约祖宗旧制。更从减省。务敦俭素。云云于戏。灾咎匪常。载恩于修省。瑕疵尽涤。宜召于和平。咨尔士民。当体朕意。 


      　　星变赦天下诏景祐元年八月辛未 

      　　门下。朕以微眇之躬。居亿兆之上。奉三后之成绪。资列辟之忠规。踵兹熙洽之期。克臻嘉靖之治。何尝不慎守彝训。博询谠言。钦恤常刑。忧勤庶政。思隆久大之业。敢忘翼励之怀。仍岁以来。沴灾间作。或螟蝗而为害。或暵潦以臻伤。颇多艰食之民。屡颁振廪之惠。方今秋成在候。农亩毕登。既获多稌之丰。允洽如茨之咏。而灵台占气。列象腾芒。考璇历而仰观。见霄缠而示变。荷高明之所儆。惧凉薄之是贻。侧身靡宁。其咎安在。惟抚心而增惕。思与物以自新。逮于万方。率同大宥。特避向明之座。仍减常膳之珍。庶彰修省之诚。式覃旷荡之泽。可大赦天下。云云顷者灾异荐臻。焦劳在念。特减尊崇之号。冀申祗栗之怀。迩来辅弼近臣。累有陈请。过形顺美。愿复徽名。朕奉若灵心。钦承明诫。务从抑损。以表寅威。此后更勿献言。重予不德。云云于戏。天听其迩。必符至德之言。民心无常。尽有好生之乐。期休应之来格。俾霈泽以斯行。咨尔群伦。当体予意。 


      　　令提转察官吏诏 

      　　政平召祥。化缺生沴。推精荡祲。其犹影响。故王者遭异而思德。省己以及人。交修治纲。仰答灵谴。朕虽寡昧。敢忘斯举。比者善气弗效。阴眚屡臻。坤体震于冬藏。雷音发于春孟。边关民舍。被害尤苦。是用临朝嗟惕。驰使抚绥。推咎以咨谠言。协恭而成台宰。冀复愆缪。庸克振除。尚虑幅员之遐。不无官守之众。或吏贪而弛。或政虐而苛。或狴牢有淹系之冤。或赋徭有调敛之急。或受赇鬻直。使下情壅于上闻。或隐灾逃负。使醲恩隔于周浃。或世偿逋折。巧避赦原。或岁婴唿扰。猥妨农作。一物失所。大和用亏。朕念斯责者。外则有提转按巡之司。次则有藩条守长之任。率荷忧寄。当体至怀。苟前弊之尚存。宜悉心而思革。庶迎美应。用洽重熙。凡厥具僚。无忽于职。宜令三司及诸路转运使副提点刑狱。案察所部官吏以闻。 




      ●宋大诏令集卷第一百五十三 

      　　政事六 

      　　儆灾三 

      　　大风求言诏康定元年三月丁丑 

      　　朕恭承端命。抚有多方。绍服前人之明。勤经庶政之治。居常励翼。罔敢怠荒。载惟眚异之来。深原谴告之自。虔修应实。所冀格和。而乃咎证荐臻。焱风示变。若丰其蔀。乃昼而冥。震惧载怀。惄焉如疚。盖朕责躬匪至。求毖尚遗。德刑未协于中。信化未孚于下。缘兹爽戾。再集禨祥。重念景公退荧舍之灾。成王起郊禾之偃。曾不旋日。合应自天。宁予眇冲。靡克通感。矧前诏中外。率贡谠言。亦既累旬。未闻献可。有能究民利病。规朕阙违。述在位之阿私。图御边之方略。朕将裁择。以副忧勤。 


      　　大风诸道德音康定元年三月辛巳 

      　　门下。朕绍承丕构。抚御庶邦。怀圣治之永图。绳祖功之遐武。寤兴一志。兢业万微。居常慎刑典之平。广言路之益。永惟政阙。仰畏天明。冀召休嘉。聿臻熙泰。而乃霾风示变。昼景中冥。震惧以思。咎谴安执。实繇灵眷。申戒朕躬。得非生聚滋蕃。幅员至广。吏不奉法。人或滞冤。赋役靡均。赏罚未中。有一于此。足致眚祥。宜图消伏之期。溥浃涵濡之惠。应三京及诸道州府、云云于戏。侧身祗戒。克励于精衷。导善布和。式孚于宥泽。咨尔有众。咸体朕心。 


      　　大旱责躬避殿减膳许中外言事诏庆历七年三月癸巳 

      　　朕临御以来。于今二纪。夙夜祗惧。不敢康宁。庶洽治平。以至嘉靖。自去岁冬末。时雪已愆。今春大旱。赤地千里。百姓失业。无所告劳。朕思灾变之来。不由他致。盖朕不敏于德。不明于政。号令弗信。听纳失中。俾兹眚祥。下逮黎庶。天威震动。以戒朕躬。大惧不能承宗庙之灵。负社稷之重。苦心焦思。惶悸失图。是用屈己谢愆。归诚上叩。不御正殿。不举常珍。外求直言。以答大谴。冀高穹之降鉴。悯下民之无辜。与其降疾于人。不若移灾于朕。庶用感格。以底休成。自今月十九日后。只御崇政殿。仍减常膳。应中外文武臣僚。并许实封言当世切务。三事大夫。其叶心交儆。辅予不逮。 


      　　得雨复宰辅所降官诏庆历七年四月壬子 

      　　朕勤劳万事。日慎一日。思所以跻民于富庶。而底时于嘉休也。方春之后。时雨稍愆。夙夜焦劳。罔敢遑息。卿等数援故事。愿降官秩。勉从所请。深屈于衷。今膏泽均滋。群生茂豫。还路寝之法坐。具太官之常珍。岂吾一二辅臣。犹未复旧位也。 


      　　颁祭龙祈雨雪诏皇祐二年六月己巳 

      　　夫旱暵之数。自昔常然。禳禬之方。救灾为急。钦惟先圣。笃在劭农。思获闵雨之求。早得绘龙之法。镂行方板。着定明科。班之庶邦。副在公府。以虞三时之致害。惧百谷之愆宜。导迎甘膏。消弭熏虐。自奉遵于宪矩。多获验于雩场。历年祀以寖深。虑诏文之残缺。宜新刊刻。用广宣行。且以识圣考之忧勤。伸菲躬之继述。眷言守宰。得奉粢盛。所以庇民。莫先育谷。凡因祠祷。务竭精诚。庶洽至和。以跻长治。宜令本处如此收掌。遇愆雨雪。即严洁依古法祈求。祭龙法。先令一道士于坛上敕水解秽。少绕坛壝。然后祭龙。或无道士处。但焚香可也。 


      　　至和元年日食正阳之月避正殿减常膳宰官乞复常第一表批答 

      　　朕以菲德。统承绪业。兢兢夙夜。冀当天心。而正阳之朔。大明亏照。日与岁会。典术所忌。谴戒不远。在予之躬。乃盈庭之臣。伏合上表奏。欲还内饔之膳。复法坐之尊。岂朕所以畏威克己之意乎。自是三表乃从之。 


      　　雨灾求直言诏嘉祐元年六月己卯 

      　　朕以眇身。奉承圣业。常愧政化之爽。以羞祖宗之灵。日昊劬劳。躬自懋勉。约己以济物。坦诚以任人。夙将一心。殆且三纪。庶蒙休应。以登至平。近乃淫雨降灾。大水为沴。败公私之庐舍。冒西南之城扉。秋稼有沦伤之嗟。贫人罹溺丧之苦。弥朋于此。积晦未开。两河之间。决溢为患。夙夜惟念。悼痛于怀。此皆朕德不明。天意所谴。致兹灾潦。害及下民。是亦邦治未孚。王政多阙。赏罚有所不当。诏令得非未便。狱讼颇枉。赋役烦急。既民冤失业者众。则天灾缘政而生。思闻谠言。以推咎罚。道有消息。志在更张。应中外臣僚。并许实封言时政阙失。凡当时之利害。制治之否臧。悉心以陈。无有所讳。庶几弭塞变异。召致和平。咨尔股肱之臣。其交相戒敕。虚心以调元化。合志而营大政。辅予不逮。冀其有庆。故兹诏示。想宜知悉。 


      　　日食正旦避殿损膳宰臣等表请复常批答嘉祐四年正月丁酉 

      　　朕烛理不明。乃正月元吉。太阳亏光。惕然宵旰。深自责咎。避正殿。却常珍。犹惧乎修省之未至。而二三辅臣。洎于百执事。参列大廷。旅陈封奏。且有复常之请。何遽然耶。是重朕之不德也。自是三上表从之。 


      　　灾伤令提转督责州县长吏勤抚疲羸诏嘉祐元年三月壬子 

      　　比者天灾流行。蝗潦相继。虽发公廪之粟。蠲常赋之科。而民之损瘠。账救未洽。亲民之吏。疚心所事。如父兄之奔迫。治子弟之疾苦。恶有不获全济哉。如闻上下因循。视同常务。至其下贫阽危。转死沟壑。或鬻市其所爱。或＜口舀＞食其遗躯。方春发生。群物忻豫。迺令吾民。□□替怛如此。朕甚惮焉。转运使提点刑狱。其悉乃心。督责州县长吏以下。勤抚疲羸。急于营济。仍察官吏之不称职者以名闻。 


      　　雨灾求直言诏治平二年八月乙未 

      　　盖闻古之圣贤在位。阴阳和。风雨时。日月光。星辰静。黎民阜蕃。以底丕平。朕甚慕之。朕猥以眇躬。托于王公之上。夙夜以思。惧不能以承先帝鸿业。而比年以来。水潦为沴。迺八月庚寅大雨。京师室卢垫伤。被溺者众。大田之稼。害于有秋。窃迹灾变之来。曾不虚发。岂朕之不敏于德。不明于政欤。将天下刑狱滞冤。赋繇烦苦。民有愁叹无聊之声。以干其顺气欤。不然。何天戒之甚着也。今饬躬焦思。欲消复大异。而未闻在位者之忠言。进祈自新。厥路何繇焉。应中外臣僚。并许上实封。言时政阙失及当世之利病。可以佐元元者。悉心以陈。无有所讳。执政大臣。皆朕之股肱。其协德交修。以辅不逮。故兹诏示。想宜知悉。 


      　　水灾星变令提转体量冤狱民间疾苦诏治平三年三月癸酉 

      　　朕膺付托之重。体盈成之难。万务至微。每躬乎听览。一物失所。常轸于诚心。而去秋以来。雨潦为沴。禾稼湮毁。室庐垫荡。迁徙流离。曾靡宁息。抚存赈济。甫臻和平。而时气未熙。星躔生变。咎证昭灼。眚异重仍。抚躬以思。惄焉如疚。岂朕明不能烛。政有不通。至诚未孚。大道犹郁。天威震动。诫在朕躬。洗心自新。宜从上始。是以不御正殿。却去常珍。申谕左右之良。益崇宽简之治。重惟幅员至广。生齿寔繁。爽于大中。或难概举。宜饬行台之使。就领观风之权。凡狱讼称冤。调役频冗。鳏寡孤独之在下。死亡贫苦之可嗟。分命省巡。曲加矜恤。使国之利病。得以上闻。朕之仁恩。因而家至。用昭寅畏之德。以伫消伏之祥。宜令诸路转运提刑。分往辖下州军。体量刑狱冤滞。民间疾苦。速行办理。及加拯恤。如事体稍重。即具闻奏。 


      　　日食百司守职诏治平四年十二月丁卯 

      　　古者日有食之。百司守职。盖所以祗天诫而备非常。今独阙焉。甚非王者小心寅畏之道。来年正旦。可令中书议举行之。 

      　　日食后群臣请御正殿复常膳第一表不允批答熙宁元年正月乙亥三表 

      　　朕德不明。上累三光之变。乃以正月之朔。太阳薄食。考之古义。咎莫大焉。故朕避朝彻膳。思有以恐惧修省。谢上天之谴告。而二三辅臣暨百辟庶尹。方宜同心协德。以辅不逮。若夫进御虎门之朝。退加牢鼎之膳。请虽诚至。岂朕所望哉。 


      　　冬旱减降德音熙宁元年正月四日丁丑 

      　　门下。上能恭于事则雨若。泽不施于利则旱灾。君德因以失中。天沴缘而荐至。奄若圭璋之合契。速于桴鼓之传声。顾朕不明。闇于为政。动伤茂气。咎应常旸。绵跨大冬之穷。凌涉元春之首。讫无雨雪。沾被农畴。诉上帝以载祈。走百神而并祷。虽精衷之内罄。期美政而蔑闻。中夜以兴。寸心是悼。省兹大变。实在眇躬。民也无知。横罹祸役。尚虑方区之广。居多禁网之苛。宜锡庞恩。率从宽降。应西京诸道州府。云云于戏。决洛阳之狱。庶将甘泽之来符。表东海之冤。或觊丰年之可召。咨尔臣庶。当体朕怀。 


      　　赐韩琦诏熙宁二年二月甲辰 

      　　大河之北。岁比不登。又有水溢地震之灾。方春东作。民益不聊。至携老幼。弃田庐。日流徙于道。朕甚悯之。岂役烦敛重。而吏莫之省耶。将奸人乘此灾变。而动摇之也。朕中夜以兴。为之潜怛不安。前日徙卿以镇大名者。盖有意于此。其经制之方。已听便宜从事。若可以佐吾民者。宜率意远思。为朕抚辑而振全之。毋使后时。以重民困也。 


      　　旱灾避殿撤乐减膳诏熙宁二年四月丙辰 

      　　朕承祖宗之绪。历日未久。而阴阳错缪。星辰失行。河决地震。相仍为患。方夏大旱。宿麦时稿。民之失职。无所告劳。朕惟灾变之来。盖不虚发。岂朕政令之未敷。听纳之靡中。以致厥咎欤。不然。何大异之滋至也。夫天人之际。犹影向也。匪屈己而思过。易心而修德。则何以应之哉。朕自今月乙巳。不御前殿。减常膳。罢同天节上寿。彻乐。公卿大夫其勉修厥职。以图消复。故兹诏示。想宜知悉。 


      　　宰臣富弼以下请御正殿复常膳举乐第四表不允批答 

      　　省表具之。朕顾德薄。不能致阴阳之和。而灾异比下。害于予民。故避殿损膳。撤在廷之音。庶几人事修而天意得也。虽嘉泽适应。然骄阳旋兴。侧身永思。重怀惨结。卿等迺露章继至。愿复其常。朕方恭天之渝。不敢以驰驱也。所请宜不允。 


      　　河北路德音熙宁元年十月二十四日 

      　　门下。朕承至尊之统。临旧贯之居。蒙五圣之休而不敢康。飨四海之富而不敢泰。恐惧冰渊之履。勤劳夙夜之思。庶几导群元之蕃。济百物之豫。乃眷大河之北。忽兴淫雨之祥。坤载震摇。川防溃决。远跨边郡。垫隳民庐。窃迹灾患之来。率缘政教而起。永念厥咎。在予一人。交累阴阳之和。着见天地之戒。宜霈施于惠泽。将感格于灵观。河北州府。云云于戏。视民如伤。已形心于惨怛。恭天之怒。敢措己于安宁。益励兢虞。终图销复。咨尔有众。咸体朕怀。 


      　　日食正阳德音 

      　　门下。朕获奉宗庙。于兹七载。忧勤愿治。弗敢荒宁。而太史预言。天将降告。正阳之朔。日有食之。推原典经。斯谓大异。夙宵战栗。未烛厥咎。岂非庶政之失。加于四方。德谊未孚。刑罚未中。善气缪戾。以累三光。今天动威。申儆不逮。是用损膳彻乐。变服避朝。推恩元元。荡宥多辟。以图消复。以召和平。应天下系囚。云云于戏。戒惧乎不睹。销救于未萌。庶几诚心。或感灵佑。告尔有众。体朕意焉。 




      ●宋大诏令集卷第一百五十四 

      　　政事七 

      　　儆灾四 

      　　日食正阳宰臣乞复正殿常膳不允批答熙宁□年四月丁卯 

      　　朕祗若天戒。忧心靡宁。静循眚灾。咎在菲德。贬损常御。豫度明威。公卿庶事。率励百职。图究厥异。以昭棐忱。奏封所陈。岂亮朕意。 

      　　旱灾避殿损膳宰臣等上表请复不允批答熙宁七年三月辛亥 

      　　朕德弗格。无以媚于上下神祇。天降之灾。旱虐为甚。历日弥久。害及嘉生。故自贬损。冀欲销去。而精诚不至。报应未蒙。侧身以思。深用震悼。而卿等反以敌使之来。诞辰之庆。宜复常膳。何其遽也。 


      　　旱灾求言诏 

      　　朕涉道日浅。晻于致治。政失厥中。以干阴阳之和。乃自冬迄春。旱暵为虐。四海之内。被灾者广。间诏有司。损常膳。避正殿。冀以塞变。历日滋久。未蒙休应。嗷嗷下民。大命失恃。中夜以兴。震悸靡宁。永惟其咎。未知攸出。意者。朕之听纳不得于理欤。狱讼非其情欤。赋敛失其节欤。忠谋谠言郁于上闻。而阿谀壅蔽以成其私者众欤。何嘉气之久不效也。应中外文武臣僚。并许实封直言朝政阙失。朕将亲览。考求其当。以辅政理。三事大夫。其务悉心交儆。成朕志焉。 


      　　彗星见赐王安石诏求直言 

      　　朕以寡薄。猥承先帝末命。获奉宗庙。顾德弗类。不足仰当天心。比年以来。灾异数见。山崩地震。旱暵相仍。今彗出东方。变尤大者。内惟浅昧。敢不惧焉。其自今月己亥。不御前殿。减常膳。如故事。卿等宜率在廷之官。直言朕躬过失。改修政事之未协于民者以闻。 


      　　彗星见赦文 

      　　朕绍履尊极。于兹九年。昭事神祇之明。祗迪祖宗之烈。深维寡昧。未知攸济。夙兴旰食。靡或遑宁。而比岁以来。灾沴未息。今兹星文谪见。变异甚着。永思厥咎。在予一人。岂非德不能绥。理有未烛。政令或失。刑罚罔中。皇天动威。以是谴告。是用撤去常膳。改避正殿。仍推肆眚之恩。以洽好生之德。庶敷宣于和气。觊回复于善祥。可大赦天下。云云于戏。惟修政可以塞变。惟至诚可以动天。用端寅恭。以祈消复。更赖股肱良弼。中外荩臣。益申儆于事为。冀导迎于福应。咨尔方夏。体朕至怀。 


      　　彗星见避殿减膳宰臣王安石等上第二表乞御正殿复常膳不允批答熙宁八年 

      　　敕云云垂象之变。咎在朕躬。内惟菲凉。敢不祗惧。避朝损膳。钦天之威。神休震动。销去大异。而三事庶尹。咸造在庭。愿复旧常。至于再请。且星降咎德。犹赖交修。况天畏棐忱。固当屡省。弭灾向福。其庶几焉。所请宜不允。 


      　　彗星避殿减膳许中外直言朝政阙失诏 

      　　门下。朕以寡昧。获承宗庙。夙夜祗畏。不遑康宁。冀或仰当天心。感格和气。以敷锡于庶民。而太史占言。谪见干象。及孟秋癸未。彗出西方。谴告之来。厥有攸召。夫岂朕德弗类。刑政或谬于理欤。吏之不良。而民或失职欤。永惟厥咎。朕甚惧焉。自今月戊子避正殿。减常膳。中外臣僚。并许直言朝政阙失。朕虚心以改。庶几古我格王正厥事之意焉。 


      　　星变后百官乞御正殿复常膳不允批答元丰三年八月乙亥五表乃从 

      　　天变不虚。谬在人事。厥惟警戒。是佑朕躬。损膳避朝。式昭忱念。神休感格。虽即弭消。日监在兹。敢忘祗畏。方期交饬。永答顾怀。恳复旧常。朕所未谕。 

      　　赐宰臣王圭以下上第五表请御正殿复常膳允批答 

      　　变象在天。诫告不治。震动憷惕。罔知所从。故贬食避朝。思惟厥咎。而群公卿士。勤启朕意。祈复故常。恳恻不回。数至于五。诗曰。我其夙夜畏天之威。其务怀保庶民。共承上帝。弼违救过。同国之忧。重却乃诚。勉徇来请。 


      　　日食后宰臣王圭等上第二表乞御正殿复常膳不允批答 

      　　省表具之。正月之朔。候属元阳。此日而微。其咎安在。避宫省膳。欲销去之。尚虞昭格之诚。未既应天之实。交修不逮。庶免厥愆。继阅函封。请循旧典。方予祗异。难狥忱辞。所请宜不允。 


      　　第三表允批答 

      　　省表具之。朕德弗类。上干大明。畏天之威。罔敢暇逸。惟帝鉴顾。佑于眇躬。当元阳之辰。阴雨晦塞。至诚昭格。浮祲自消。祇念灵承。侧身匪懈。眷吾列辟。勤请再三。勉复厥常。未忘惕励。尚宜交儆。永底和平。所请宜允。 


      　　元丰五年日食正阳德音三月己亥 

      　　门下。朕绍承祖宗。奉顺天地。罔敢槃乐。图惟乂宁。而变象将昭。太史前告。孟夏朔日。兹惟正阳。薄食之灾。为异尤重。动威示戒。殆繇眇躬。损膳避朝。思求其故。虑智有弗烛。仁有未孚。德化浅微。刑罚错缪。乖忤善气。干掩大明。若蹈冰渊。靡知所措。肆省多眚。庶迎休嘉。应四京诸军州军监见禁罪人。云云于戏。惟皇上帝。笃祐下民。宜及未形。共图厥咎。敕躬正事。精加至诚。小大庶官。咸体予意。 


      　　以旱避正殿减常膳诏元祐二年四月辛卯 

      　　朕承祖宗之休。获绍大统。而陟道日浅。昧于政治。万事失中。以干阴阳之和。乃自冬迄夏。旱旸为虐。四方之内。被灾者广。生民嗷嗷。无所告劳。永惟灾变之来。盖不徒发。意者。朕之听纳不傅于理欤。赏罚失当。而赋税无节欤。民力屈竭。而土木营欤。抑忠言壅于上闻。而德泽不下流欤。何大异滋至也。非克己思过。洗心修德。其何以答塞天变。协致大和。可自今月十一日后。避正殿。减常膳。公卿大夫。其勉修厥职。共图消复。 


      　　群臣请御正殿复常膳第一表批答 

      　　省表具之。朕即位二年。水旱继作。致灾之故。实惟冲人。既延及于无辜。复贻忧于文母。是以坐不安席。食不甘味。实欲深念厥咎。岂徒见之空言。而雨不崇朝。农犹告病。欲徇来请。惕然未宁。其一乃心。勉正厥事。毋重朕之不德。以答天之深戒。所请宜不允。 


      　　百僚请太皇太后复常膳不许批答 

      　　览表具之。旱暵之罚。自冬及夏。天之降灾。如此其久。则未有致灾之道。岂一日而然哉。虽力行罪己之文。尚虑非应天之实。而卿等以肤寸之泽。遽欲即安。览之惕然。未敢自赦。其交修不逮。务尽厥诚。期兹岁之有秋。始复常而未晚。所请不许。 


      　　百僚上第五表允批答 

      　　省表具之。朕以寡昧。膺受多福。常欲损上益下。畏天之威。矧兹旱灾。咎在不得。而卿等以雨泽既至。封章屡上。勉从其意。甚愧于中。夫天之有风雨雷霆。犹朕之有号令赏罚。朕不修明其事。何以责应于天。永思其终。无忘纳诲。所请宜允。 


      　　太皇太后许批答 

      　　览表具之。德积无素。民罹其灾。精诚莫通。祷不时应。虽蒙膏泽之报。仅救焦枯之余。勉徇来章。犹虞后患。其谨视盗贼。勤恤流亡。益务交修。以禆不逮。所请宜许。 


      　　宰相吕公着积雪异常望赐罢黜表不允批答元祐三年二月甲申 

      　　朕获承大统。惧德不类。以干阴阳之和。迺自去冬距于今春。久阴常寒。霰雪不止。罹此灾罚。斯民何辜。朕方仄席祗畏。图惟厥咎。而卿等乃引责祈免。是重彰朕之不德。而无以上承天心。古之明王。遇灾而惧。则克己修省。以正厥德。不闻归罪大臣。以塞责文过。卿其一德同心。夙夜启沃。以辅朕不逮。庶几消复。称朕意焉。姑体眷怀。少安厥位。所请宜不允。 


      　　去冬连月降雪今春久阴德音 

      　　门下。朕以眇躬。获御大器。仰圣后之慈训。荷先烈之永图。四载于兹。涉道尚浅。凛然祗惕。若履渊冰。思所以慰安人心。奉若天道。常虑一夫之失所。以伤万物之太和。蠲苛去烦。夙夜愿治。迺自去冬。连月降雪异常。今春以来。久阴不霁。农民失职。商旅不通。比屋之间。冻馁弥甚。常寒之罚。咎在朕躬。惟日兢兢。以图消复。洁精致祷。神眷未孚。克己自持。协气无应。窃虑四方狱犴。冤滞尚多。工役烦兴。人咨胥怨。郁成缪盩之变。以干阴阳之和。宜均涣恩。以召嘉气。应四京诸道州府军监县、敕命到日以前。见禁罪人。除常赦不原外。枉法自盗罪至死。情理轻者奏取指挥。斗杀罪至死。情理稍轻者减一等。刺配千里外牢城。轻者、刺配五百里外牢城。断讫录案闻奏。其余死罪降从流。流罪降从徙。徒以下并放。强盗罪至死。依所降决讫。情理重刺配广南远恶处。轻者配二千里外牢城。应诸路今春缘修河及工役所起夫并特免。如已发在路。所至告示放归。其河上及应用急切工役。并用军工及和雇愿役贫民充。余并权住一年。应罪人令众者、自今年三月以后并放。灾伤郡县公私欠负展一季。去年秋税展一月。流民所至及饥贫人。并多方存恤。给其钱米。拘碍条制、安抚或钤辖司量度应副讫奏。逃军限两月首身放罪。祠庙在祀典者。长吏差官严洁致祭。于戏。遇灾祗戒。聿修信顺之诚。正事布和。庶获天人之助。咨尔中外。咸体朕怀。 


      　　宰相吕公着等以阴雪再乞罢不允批答元祐三年二月戊子 

      　　朕惟天之示人。虽若影向。而灾咎之发。事岂一端。思欲应天。莫若诚实。阴雪不霁。自冬徂春。民罹其灾。夙夜祗畏。书曰惟先格王正厥事。卿其究政事之所未正者。以辅朕躬。俾斯民无失所之叹。顾欲引灾去位。是置朕于有过。将何以弭天灾而致和气。朕无取于斯焉。勉安厥位。以称朕怀。所请宜不允。仍断来章。 


      　　宰相吕大防等以时雨不足请免不允批答元祐五年四月甲辰 

      　　历时告旱。岁事可虞。精祷未孚。神贶犹啬。朕侧身思咎。终夕靡遑。卿等躬任燮和。志同忧患。虽引义自责。大臣之体则然。而释位求安。有国之计何赖。尚讲救荒之政。以助忧民之诚。苟或使旱不为灾。则朕复何咎。所请宜不允。 


      　　以旱减膳避殿诏元祐五年四月丁巳 

      　　敕门下。朕奉承统业。于今五年。临御崇高。未达庶政。夙夜祗惧。若涉渊冰。常恐德之弗类。无以下慰民望。上当天心。今者冬雪不效。春雨弗若。逮此孟夏。旱灾如焚。麦不充食。禾未出土。岁事凛凛。民且狼顾。虽祷祠备至。而神莫之答。惟循省自克。则灾或可消。意者。政令宽弛。吏或为害而莫惩欤。赋役失当。民病于事而莫察欤。忠言有壅而未达。贤材有抑而未用耶。念之虽勤。行则未至。昭明恐惧之诚意。庶几阴阳之不违。可自今月二十三日后。减常膳。不御前殿。及将来五月一日。罢文德殿视朝。朕上奉东朝。深愧常珍之日缺。下临庶尹。犹冀嘉言之上闻。苟利于人。其无不究。 


      　　吕大防等乞御正殿复常膳批答元祐五年五月乙亥 

      　　省表具之。历时不雨。天之告诫已深。因旱责躬。朕之诚意未迨。今虽小雨继至。而二麦已伤。饥馑有已见之形。禾黍无必获之理。卿等遽陈诚请。求复故常。朕仰畏天威。下念民瘼。深愧治朝之盛。未知肉味之甘。矧复神母爱民。忧心如昨。朕独何意。遄举旧章。须岁事之有成。与天意而皆复。所请宜不允。 


      　　第二表不允批答 

      　　省表具之。朕获守丕基。未习师保之训。不有善政。以干阴阳之和。去冬以来。时雨弗若。谴告之久。逮今半年。有怀诫惧之诚。岂以一雨而足。永惟朝会之礼。百辟具来。膳饮之常。庶珍咸在。方斯民之未裕。匪朕意之所存。卿等寄在腹心。志同忧乐。奉我以黼扆之盛。不若处我于无过之中。厚我以玉食之华。不若助我以兼济之善。所请宜不允。仍断来章。 


      　　第三表不允批答 

      　　省表具之。朕庶政不明。常旸为谴。奔走祠望。降黜典常。亦既逾时。仅而获雨。永惟天意之难复。民食之未充。庶几终岁之丰登。未免兹心之憷惕。虚治朝之列位。损内饔之常羞。于朕心犹曰未安。而卿等遽以为请。昔成汤自省以六事。楚庄常惧于无灾。朕既嘉前王之小心。岂以一雨而遂懈。所请宜不允。 


      　　第四表允批答 

      　　省表具之。畏天恤民。本朕躬平日之志。避殿损膳。抑祖宗故事之常。乃者亢阳为灾。甘泽未遍。朕祗率旧典。以行本心。兹因屡请之勤。审知时雨之足。苟无忧于民食。岂必废于邦常。朕既用佥言。正坐食珍。不改国朝之旧。卿等亦广吾意。修政谨备。常若水旱之来。所请宜允。 


      　 



      ●宋大诏令集卷第一百五十五 

      　　政事八 

      　　儆灾五 

      　　太皇太后以旱赐门下诏 

      　　敕门下。吾母临四方。亲决万务。清心克己。凡以为民。而天意弗感。历时灾旱。宿麦几尽。秋稼未立。饥馑既至。疫疠将起。斋祠虽切。漠然弗应。吾则不德。民实何罪。中自循省。寝食皆废。岂政治失当。事之害物者尚多。上下否塞。情之不通者非一。刑或不称其罪。用或不当其人。有一于斯。皆足以上拂天心。下扰民听。循致斯旱。咎实在吾。皇帝遇灾恐惧。不敢自逸。既命有司。降食避殿。罢五月朔朝。吾亦自今月二十三日后。减常膳。侧身思咎。固无吝于改为。协德济民。尚有求于列位。故兹诏示。想宜知悉。 


      　　吕大防等乞太皇太后复常膳批答 

      　　览表具之。吾勉而临政。志切为仁。凡克己以济民。皆力行而不懈。矧今久旱伤稼。忧在阻饥。岂以菲食逾旬。指为难事。而卿等因是微泽。率然上章。虽嘉乃诚。殊匪吾意。夫旱灾之后。荒政之所备者尚烦。秋种虽生。终岁之可虞者非一。与其君臣释然而忘患。孰若上下相儆以图安。姑从降食之文。以示畏天之实。所请宜不许。 


      　　第二表不许批答 

      　　览表具之。吾性本恭俭。居不求丰。时方旱灾。惧若无措。是用侧身念咎。贬食以祈。上将答于天心。下以慰于民望。今者膏泽既至。黍稷可期。此则上帝仁爱之深。斯民鳏寡之幸。在吾祗惧。何敢弭忘。卿等备位股肱。亮此诚意。岂可因风雨之微顺。忽阴阳之久愆。方岁事之多虞。姑复少俟。苟民食之既定。吾亦何辞。所请宜不允。仍断来章。 


      　　第三表不许批答 

      　　览表具之。乃者雩而得雨。牟麦既伤。田虽可耕。禾黍犹病。吾惟农夫之不易。岁事之多艰。未忘戒惧之诚。不遑口体之养。今者时雨继至。秋稼稍苏。卿等遽与庶官求伸前请。吾将推先王菲食之意。以终斯民丰岁之祈。行之虽久。而不谓劳。卿其姑止。以成吾志。所请宜不许。 


      　　第四表许批答 

      　　览表具之。吾闻天之降异。本以仁爱人君。君知畏天。乃克保有邦国。故旱虽伤稼。而恐惧修政。则变或可消。雨虽应期。而怠忽忘灾。则岁未可必。顷者膏泽荐至。群言上闻。吾夙兴念此。特降食如故。今勤请继至。屡却弗回。惟众意不可重违。故事不可终废。膳羞之设。虽勉强以复常。修省之心。终顷刻而不去。尚赖多士。同致此诚。所请宜许。 


      　　日食不视事具素膳祭太社百司守职诏绍圣四年五月辛巳 

      　　太史局言六月朔日有食之。天着厥异。朕甚惧焉。其日可罢视事。仍令有司具素膳。公卿等更宜勉思所戒。以辅朕不逮。仍差翰林学士承旨蔡京祭告太社。日未出。百司守职。其合行事。太常寺疾速施行。 


      　　彗星见避殿损膳罢秋宴求言诏绍圣四年九月壬子 

      　　天垂变异。彗出西方。灾谴为大。朕实惧焉。可避正殿。损常膳。罢秋宴。公卿各宜悉心修政。辅朕不逮。仍许中外臣僚等直言朝政阙失。朕将亲览。具此意令学士院降诏处分。诏曰。朕以菲德。奉承大业。夙夜战栗。不遑康宁。惟恐不足以仰当天心。以羞先帝圣德。乃仲秋之夕。彗出西方。推原典经。兹谓大异。永惟其咎。未烛厥理。岂惟庶政之失。以悖三光之明。谴告之来。朕实祗惧。书不云乎。惟先格王正厥事。已避正殿。损常膳。罢秋宴。公卿其各悉心修政。辅朕不德。应中外官僚等。并许直言朝政阙失。朕将亲览。虚心以改。庶几以销天文之变焉。 


      　　彗星见大赦天下制 

      　　门下。朕以眇身。获保宗庙。恭典神天。翼翼小心。罔敢豫怠。惟恐不德。以上干干象。今彗出西方。灾谴为大。天垂变异。朕实惧焉。是用损膳避朝。永言辍燕。其敷恩霈。荡宥囚姑庶消复于祅祥。以导迎于善气。可大赦天下。应诏圣四年九月五日昧爽以前罪人。除犯劫杀、谋杀、故杀、斗杀并为已杀人者并十恶伪造符印、放火等罪并不赦外。其余罪无轻重。已觉发、未觉发、已结正、未结正、咸赦除之。云云于戏。遇灾而惧。敕命惟几。尚须公卿。悉心辅政。交修不逮。同底丕平。咨尔多方。咸体朕意。 


      　　百官请御正殿复常膳不允批答 

      　　朕祗畏明威。避朝损膳。祲象消弭。神眷顾绥。惟天难谌。惟德是辅。思与多士。益图康功。靡敢遑宁。审所当戒。而遽复常礼。诚所未安。往协乃心。以正厥事。所请宜不允。 


      　　日食四月朔四京德音元符三年三月二十一日 

      　　门下。朕以眇身。初嗣历服。惟德不类。上累三光。太史豫告。天示之象。乃四月朔日有食之。谴告之来。必缘类至。侧身而惧。敕命惟几。损膳避朝。以图消弭。百姓有罪。时予之辜。其推涣恩。敷锡近甸。应四京畿内、云云于戏。天道虽远。其听自民。格王所先。惟正厥事。诞告有众。体予至怀。 


      　　日变求直言诏元符三年三月辛卯 

      　　朕以眇身。始承天序。任大责重。罔知攸济。永惟四海之远。万几之烦。岂予一人。所能遍察。必赖百辟卿士。下及庶民。敷奏以言。辅予不逮。矧太史前告。天将动威。日有食之。其在正月。变异甚鉅。殆不虚生。夙夜以思。未烛厥理。将以弥纶初政。弰弭天灾。非药石之规。孰开朕听。况今周行之内。人有所怀。刍荛之中。言亦可采。凡朕躬之阙失。若左右之忠邪。政令之否臧。风俗之媺恶。朝廷之德泽。有不下究。闾阎之疾苦。有不上闻。咸听直言。毋有忌讳。朕方开谠正之路。消壅蔽之风。其于鲠论嘉谋。惟恐不闻。而行之唯恐不及。其言可用。朕则有赏。言而失中。朕不加罪。朕言惟信。非事空文。尚悉乃心。毋惮后害。应中外臣僚。以至民庶。各许实封言事。在京于合属去处。在外于所在州军。附递以闻。布告迩遐。咸知朕意。 


      　　宰臣章惇等日食后请御正殿复常膳第二表不允批答 

      　　省表具之。日食正月。经典所重。眇末小子。敬忌天威。退避正朝。减损常膳。侧身修行。欲销去之。公等上章。请临前殿。复常珍。虽有爱君之心。非朕畏天之意。所请宜不允。 


      　　日食四月朔德音建中靖国元年三月二十一日 

      　　门下。朕获奉宗庙。逾年于兹。任大责重。不获康宁。今者太史豫言。日有食之。将在正阳之朔。斯乃大异。朕甚惧焉。夙夜拳拳。深惟其故。岂非教化未修。刑罚不中。吏之弗良者众。民之失职者蕃。上累三光之明。示以谴戒。是用损膳避朝。荡宥多辟。以图消复。以召和平。应四京诸道、云云于戏。百姓有过。罔不在予。万邦作孚。孰非自朕。率求诸己。庶获休征。咨尔有众。咸体朕怀。 


      　　日食四月旦韩忠彦等请御正殿复常膳不允批答建中靖国元年 

      　　省表具之。正阳之月。日有食之。谪见于天。为变甚大。予末小子。不遑宁居。损膳避朝。以图消弭。虽阴云密布。变象弗昭。而群公卿士。遽上封章。乃欲御前殿。复常膳。岂体栗栗危惧。祇畏天戒之心哉。所请宜不允。 


      　　第二表不允批答 

      　　省表具之。朕德不明。无以召天地之和。正月之朔。阴慝斯作。而辰弗集于舍。谴告莫甚焉。恐惧修省。幸于消弭。群公多士。未有以规过失正厥事。乃重以复常珍御正殿为言。岂朕之所欲也。所请宜不允。 


      　　第三表允批答 

      　　省表具之。天降灾异。谴戒朕躬。日食正阳。变之大者。深惟庶政之阙。上累三光之明。路寝避居。内饔损膳。夙夜祗惧。欲消去之。卿等剡奏屡陈。复常是请。姑勉从于诚恳。尚益励于赞襄。所请宜允。 


      　　崇宁三年火四京畿内德音 

      　　门下。朕绍承大统。昭事上穹。懋钦乃诚。靡敢遑怠。三月辛丑。灾于宫隅。烈焰燔延。通夕震惧。赖天眷祐。卒底于宁。列圣神御之祠。累朝谟训之阁。路寝府库。悉获保完。深惟儆诫之甚明。岂独攸司之弗谨。寅畏修省。夙夜于兹。宜推涣恩。覃及近甸。应四京畿内。云云于戏。遇灾而正厥事。既有典常。施泽以惠我师。庶无罪悔。咨尔有众。体予至怀。 


      　　星变赦崇宁五年正月十三日 

      　　门下。朕以菲德。获奉丕基。事天保民。罔不钦翼。旰晷图治。夙宵究思。若涉渊水。靡敢豫怠。惟恐弗类。仰达天心。今星出西方。变异甚着。永思厥咎。在予一人。是用损膳避朝。求言肆眚。冀导迎于善气。以消弭于妖祥。可大赦天下。云云于戏。侧身修行。深怀诫惧之诚。惟德动天。庶格休嘉之应。尚赖股肱近弼。中外荩臣。悉意交修。共臻丕祜。咨尔方夏。咸体朕怀。 


      　　星变求直言诏崇宁五年正月乙巳 

      　　朕以寡昧。奉承大烈。夙夜祗惕。靡敢康宁。冀以仰当天心。感格和气。乃孟春之夕。星文变现。推原载籍。兹谓大异。岂朕德弗类。政刑罔中。皇天动威。以示谴告。永惟厥咎。朕甚惧焉。已避正殿。损常膳。中外臣僚等。并许直言朝政阙失。朕将亲览。虚心以改。庶格王正厥事。以销干象之变。故兹诏示。想宜知悉。 


      　　星变毁党籍石刻诏同上 

      　　应元祐及元符末系籍人等。今既迁谪累年。已足惩戒。可复仕籍。许其自新。所有朝堂石刻。已令除毁。今后更不许以前事弹纠。常令御史台觉察。违者具弹章以闻。 


      　　彗星见赦天下制大观四年五月二十日 

      　　门下。朕祗膺骏命。寅奉丕图。忧勤万微。靡敢怠豫。恐德弗类。以干三光。今星出东方。为异甚大。朕念往岁之垂象。聿新善政以应天。岂谓期年。悉加兴易。永思厥咎。时予之辜。是用损膳避朝。宣恩肆宥。觊导迎于和气。以敷祐于庶民。可大赦天下。云云于戏。惟至诚可以动天。惟正德可以格物。尚赖交修之助。咸臻销弭之祥。咨尔多方。咸体朕意。 


      　　淮南旱曲赦德音政和元年四月二十五日 

      　　门下。朕以菲凉。奉循圣绪。思济盈成之业。聿臻富寿之风。祗慎夙宵。敢遑暇逸。乃自春迄夏。愆亢踰时。眷彼淮堧。被灾尤广。永念刑政之戾。仰干亭育之和。犴狱滋丰。黎元重困。惟天人之协应。若影响之相随。宜沾渥恩。以迎善气。应淮南路、云云于戏。侧身修行。敢忘省惧之诚。发政施仁。庶格感通之效。咨尔中外。咸体朕怀。 


      　　正阳之月日有食之御笔手诏宣和元年三月二十三日 

      　　日月行黄道。及其相掩。人下而望。有南北仰侧之异。故谓之蚀。月假日光。行于日所不烛。亦以为蚀。日月之光。盖未始亏。人望而然。古之人以历推步。先期而定。实数之常。然日为阳。人君象也。为阴所掩。不可不戒。故伐鼓于社。啬夫驰。庶人走。以财成其道。辅相其宜。今史有言。正阳之月日有蚀之。朕钦明天道。若古之训。罔敢怠废。可令尚书省详具前后故实。取旨施行。布告中外。咸使知之。 




      ●宋大诏令集卷第一百五十六 

      　　政事九 

      　　褒崇先圣 

      　　幸曲阜县备礼谒文宣王诏大中祥符元年十月 

      　　朕纪号介邱。观风广鲁。载怀先圣。实主斯文。矧尼山毓粹之区。光灵可挹。而曲阜奉祠之地。庙貌攸存。特伸款谒之仪。用表钦崇之素。宜以十一月十一日幸曲阜县。备礼谒文宣王。仍付所司。 


      　　追谥元圣文宣王诏大中祥符元年十一月 

      　　王者顺考古道。懋建大猷。将启迪于素风。以茂扬于鸿烈。先圣文宣王。德隆上圣。体自生知。以天纵之多能。为人伦之先觉。肆朕寡昧。钦承命历。遵守彝训。保乂中区。祗若元符。告成乔岳。观风广鲁之地。饬驾数仞之墙。躬谒遗祠。缅怀遐躅。聿举追崇之礼。庶伸严奉之心。备物典章。垂之不朽。宜追谥曰元圣文宣王。祝文特追署。所司择日备礼册命。修饬祠宇。给近便十户。以奉茔庙。 


      　　追命叔梁纥齐国公等诏大中祥符元年十一月戊戌 

      　　朕祗陟岱宗。亲巡鲁甸。永怀宣圣之德。躬造阙里之庭。惟庆羡之有初。洎淑闲之作合。宜加追命。以焕典章。宜追封叔梁纥为齐国公。颜氏为鲁国太夫人。伯鱼母并官氏为郓国夫人。 


      　　七十子封侯制赞诏大中祥符二年五月乙卯 

      　　朕乃者封峦禅社。昭列圣之鸿勋。崇德报功。广百王之彝制。洎言旋于阙里。遂躬谒于鲁堂。瞻河海之姿。睟容穆若。出洙泗之上。高风凛然。举茂典之有加。期斯文之益振。由是推恩世胄。并锡其宠章。祇事祠庭。广增其奉邑。伏念性与天道。德冠生民。议兹元圣之名。冀广严师之礼。兼朕亲为制赞。以表崇儒。至于四科鉅贤。并超五等。七十达者。俱赠列侯。仍命采僚。分纪遗烈。式尽褒扬之旨。庶资善诱之方。宜令中书枢密院三司使两制尚书丞郎待制馆阁直馆校理分撰赞以闻。 


      　　颁文宣王庙仪注诏大中祥符三年六月丙辰 

      　　严师重道。劝学之令猷。释菜陈牲。荐诚之彝典。眷邦教之遐被。览儒臣之上言。虑夫□国之间。未详俎豆之事。乃命户部郎中龙图阁待制戚纶与太常礼院共加参议。各尽讨论。酌于简册之文。着为庠序之式。仍从图缋。用广颁行。其释奠元圣文宣王庙仪注及祭器图。令崇文院雕印。送太常礼院颁下诸路。 


      　　故荆国公王安石配飨孔子庙廷诏崇宁三年六月九日 

      　　敕门下。道术裂于百家。俗学弊于千载。士以传注之习。汨乱其聪明。不见天地之纯全。古人之大体。斯已久矣。故荆国公王安石。由先觉之智。传圣人之经。阐性命之幽。合道德之散。训释奥义。开明士心。总其万殊。会于一理。于是学者廓然。如睹日月。咸知六经之为尊。有功于孔子至矣。其施于有政。则相我神考。力追唐虞三代之隆。因时制宜。创法垂后。小大精粗。靡有遗余。内圣外王。无乎不备。盖天降大任。以兴斯文。孟轲以来。一人而已。朕方丕承先志。崇建胶庠。命教四方。遍于郡邑。推原其本。想见仪刑。夫时有后先。人无今昔。孔子之道。得公而明。求其所同。若合符节。春秋释奠。其与飨之。王安石可配飨孔子庙廷。故兹诏示。想宜知悉。 


      　　乐正子封利国侯配飨孟子公孙丑等封伯从祀孟子制 

      　　敕。太常寺状、承都省批下录白京东西路学状。为兖州邹县孟子坟庙见在塑像弟子四人。不显姓名。乞指挥下有司讨论。奉圣旨依所乞。乐正子配享。公孙丑等从祀。其封爵。令太常寺拟申尚书省。续承敕。太常寺状、勘会乐正子配享欲拟封侯爵。公孙丑等欲拟封伯。奉圣旨依。 


      　　公孙丑 万 章 告 子 孟仲子 陈 臻 充 虞 屋庐子 徐 辟 陈 代 彭 更 公都子 咸邱蒙 高 子 桃 应 盆成括 季 孙 已上并封伯 

      　　敕。公孙丑等。孟子既没。孔道益尊。今孔子庙食于天下。配飨从祀。自孔子以来。未有如孟子也。尔等志不行于当时。而见录于后世。列爵疏封。亦可为荣矣。 

      　　敕乐正子克。由孔子至于孟子。百有余岁。去圣人之世。若此其近也。向圣人之道。若此其难也。孟子既没。配享孔子之庙。血食于天下。亦可谓至矣。今于邹独推尊孟子。求其门人高弟。使得从祀。南面处如孔之尊焉。克也学古之道。好善优于天下。追以侯爵。其配食焉。斯文之光。万世不泯。可封利国侯。 


      　　前代圣后贤臣置守陵户诏建隆二年四月壬寅 

      　　前代圣帝明王。陵域咸在。忠臣贤士。邱垄尚存。或樵采不禁。或风雨不庇。永言旧典。阙孰甚焉。宜令郡国置守陵户。坟墓有隳坏者。量加修葺。务令严洁。以称朕意。 


      　　前代帝王三年一享诏建隆四年六月丙申 

      　　历代帝王。国有常享。着于甲令。可举而行。自五代乱离。百司废坠。匮祠乏祀。岂谓德馨。捍难御灾。或乖血食。永言祭法。阙孰甚焉。宜令有司准祠部令。应先代帝王三年一享。以仲春之月。牲用太牢。祠官以本州长官充。若有故。遣上佐行事。高辛庙在宋州谷熟。尧庙在晋州临汾。以稷契配。舜庙在河中。以皋陶配。夏禹庙在陕州夏县。以伯益配。商汤庙在偃师。以伊尹配。周文王在丰。以太公配。武王在镐。以周公召公配。与文王同。庙在咸阳。享汉高祖于长陵。以萧何配。自高辛以下诸帝。久停祭享。宜令有司准令文处分。起来年仲春行享。逐处长吏即差宾佐行事。太牢以羊豕代之。馔料官给。祭器有司制造给付。其诸帝祠庙。仍令本所修葺。有陵处。仰州县指挥。勿令摧毁。仍禁樵采。汉光武唐太宗道济生民。功高百世。或庙貌未立。或祀典未修。永言旧章。无乃有阙。光武宜就南阳立庙祭享。唐太宗宜就京兆府醴泉县立庙祭享。至时行享。其两庙配享功臣。宜令吏部尚书张昭检讨以闻。 


      　　前代帝王置守陵户祭享禁樵采诏干德四年十月癸酉 

      　　自古帝王。受天眷命。功侔造化。道庇生民。咸载简编。宜崇典礼。或庙貌犹在。久废牲牷。或陵寝虽存。不禁樵采。朕顺考古道。咸秩无文。方怀景慕之心。敢怠寅恭之意。其太皞葬宛邱。炎帝葬长沙。黄帝葬乔山。颛顼葬临河。高辛葬濮阳。唐尧葬城阳。虞舜葬零陵。女娲葬赵城。夏禹葬会稽。商汤葬宝鼎县。周文王、武王葬咸阳县。汉高祖葬长陵。在长安北。后汉世祖葬洛阳界。唐高祖葬三原县东。太宗葬醴泉县北。凡已上一十六帝。各置守陵五户。每岁春秋二时。委所在长吏。各设一祭。商中宗太戊葬内黄县东南。高宗武丁葬西华县北。周成王、康王葬毕原。汉文帝葬霸陵。在长安东。宣帝葬杜陵。在长安南。魏太祖葬于邺。晋武帝葬洛阳。后周太祖文帝及隋高祖文帝并葬富平县。已上一十帝。各置守陵三户。每岁一享。秦始皇帝葬昭应县。汉景帝葬阳陵。在长安东北。武帝葬茂陵。在长安西。后汉明帝章帝并葬洛阳。魏文帝葬晋阳山。后魏孝文帝葬富平县。唐元宗葬奉先县。肃宗葬醴泉县。宪宗葬奉先县。宣宗葬云阳县。梁太祖葬伊阙县。后唐庄宗葬新安县。明宗葬洛阳东北。晋高祖葬寿安县。已上一十五帝。各置守陵两户。每三年一祭。仍并委所在长吏。祀以太牢。以羊代。周桓王葬渑池县。灵王葬河南柏亭西。景王葬洛阳太仓中。威烈王葬洛阳城西隅。前汉元帝葬渭陵。在长安县。成帝葬延陵。在咸阳县。哀帝葬义陵。在扶风。平帝葬慎陵。在洛阳东南。殇帝葬康陵。在慎陵茔中。安帝葬恭陵。在洛阳北。顺帝葬洛阳西。质帝葬洛阳东南。献帝葬渭城西。魏明帝葬河清县大石山。高贵乡公葬洛阳瀍涧之滨。陈留王葬平原。晋惠帝葬太阳陵。在洛阳。怀帝愍帝并葬平阳。西魏文帝葬富平县。东魏孝静帝葬邺郡。唐高宗葬奉天县。中宗葬富平县。睿宗葬奉先县。代宗葬富平县。德宗葬云阳县。顺宗葬富平县。穆宗葬奉天县。恭宗葬三原县。文宗葬富平县。武宗葬三原县。懿宗葬富平县。僖宗葬奉天县。昭宗葬缑氏县。梁末帝葬伊阙县。后唐清泰帝葬明宗陵南。已上三十八帝陵寝。常禁樵采。应已上帝王寝庙。委逐处长吏及本县令佐。常切检校。罢任日。具有无废阙批书历子。其祠祭仪注。仍令有司颁下。 


      　　圣帝贤臣陵墓禁樵采诏景德元年十月辛巳 

      　　历代圣贤。名标简策。咸有封树。载于图经。至于严禁樵苏。盖邦家之令典。盗发冢墓。有律格之明文。如闻奸凶。颇恣穿掘。特申约束。用警群伦。其诸路管内帝王陵寝、名臣贤士义夫节妇坟垄。并禁樵采。毁者官为修筑。无主坟墓碑碣石兽之类。敢坏者论如律。每岁首所在举行此令。 


      　　汉纪信赠太尉诏景德四年二月己巳 

      　　荥阳旧邑。次舍所经。当炎汉之开基。有忠臣之效命。缅怀劲节。思贲宠章。汉将军纪信。运属经纶。志怀感概。以身徇国。视死如生。眷此故城。俨存庙貌。特颁温诏。用奖英魂。宜赠太尉。 


      　　汉鲁恭赠太师诏景德四年二月己巳 

      　　三异之风。青编具载。缅怀先哲。爰举徽章。后汉司徒鲁恭。学本儒宗。行为世范。建议必援于经训。字民克茂于仁声。中牟旧封。庙食斯在。特加异数。用奖名臣。宜赠太师。 


      　　唐白居易孙利用河南府助教常修奉坟茔影堂诏景德四年二月辛巳 

      　　唐刑部尚书白居易孙利用。唯尔远祖。有名前朝。蔚君子之鸿文。履古人之淑行。致政之地。遗像在焉。言念绪风。式旌后裔。官于乡塾。无忘聿修。可河南府助教。常修奉坟茔影堂。 


      　　唐孝子潘良瑗墓禁樵采诏景德四年二月戊子 

      　　唐故孝子潘良瑗及子季通。世德可称。天性甚至。中牟之境。其墓在焉。尚存刻石之文。足见因心之行。特加优礼。以厚人伦。宜令开封府增封之。严禁樵采。致祭。 


      　　河南府建汉高祖庙诏景德四年二月庚寅 

      　　朕上陵典礼。致孝尽恭。思秩无文。用旌前躅。缅惟汉祖。尝宅中区。五氏之运历相承。三晋之基扃斯兆。载怀余烈。尚阙严祠。爰命僝修。永昭祀典。宜令河南府建汉祖庙。本府差官。以时致祭。 


      　　加谥昭烈武成王诏大中祥符元年十一月戊戌 

      　　神武戡乱。七德着其善经。丰功在人。百世存乎明祀。维师尚父。实赞隆周。摠九伯以专征。演六韬而垂法。前朝崇尚。方册具存。肇建严祠。增加显号。与国庠而并设。纪时祭之彝章。施及我朝。祗若旧典。今以省方辑瑞。昭荐徽名。宜加谥昭烈武成王。所司择日备礼册命。仍于青州特建祠庙。春秋委长吏致祭。 


      　　追封周公为文宪王诏大中祥符元年十一月戊戌 

      　　周公旦制礼作乐。诞禀圣资。焕乎旧章。垂之千载。今以上封岱岳。按礼鲁郊。逖远遗风。缅怀前烈。始公胙土。寔惟是邦。故其嗣君。得用王祭。而祠宇未称。阙孰甚焉。特议褒崇。以申隆显。可追封文宪王。所司择日备礼册命。于曲阜县建庙。春秋委本州长吏致祭。 


      　　河中府周朝葬冠剑处修筑禁樵采诏大中祥符五年八月丁酉 

      　　朕归功神载。崇德祖先。惟舜都千里之封。乃周祖四征之地。山河尽在。星纪屡更。弓剑所藏。松槚成列。特加修奉。仍禁樵苏。载刻翠珉。永垂后裔。河中府周朝葬冠剑处。委本府差人修筑。禁其樵采。仍令翰林学士李宗谔撰记纪。 


      　　不得斥黄帝名诏大中祥符七年六月乙卯 

      　　恭以感电发祥。合符御极。治兹五气。和于万邦。盛德无疆。首风声于帝典。鸿灵累洽。启宗绪于皇家。猥以眇姿。获承大统。躬闻宝训。逖宗遐源。仰茂烈之贻孙。励精心而尊祖。虽复周宗后稷。诵生民之诗。唐奉庭坚。着德明之号。敢忘祗率。益用钦崇。间览庶僚。每形奏牍。或旁稽于文史。必上指于名称。赞述形容。信云归美。载惟斥黩。实靡遑宁。自今内外文字。不得指斥黄帝名号。故事经典旧文。必不可避。则中空之。 


      　　申禁历代陵寝樵采诏天禧元年六月乙卯 

      　　眷惟前代。崇建寝园。凡在部封。宜增严卫。矧屡颁于条诏。俾申禁于樵苏。尚或因循。致兹侵暴。特加告谕。用示轸怀。应有历代帝王陵寝之所。依元诏禁止樵采。违者特收捕严断。 


      　　汾州介之推庙可洁惠侯制 

      　　敕。惟神之生。尝以羁靮从晋侯行天下。而不言其禄。晋人思之。卒与其母隐死于深山而不顾。可谓忠廉自信之士矣。则其殁也。宜为明灵。血食于其土。守臣来告。有祷必从。庇民之德。是不可以亡报。锡命侯爵。神其享之。可。 


      　　汉东方朔封智辩侯制 

      　　敕。汉太中大夫东方朔。诙达多端。不名一行。生潜难测。殁显异功。每应旱干。散为甘泽。濡枯流涸。屡告丰年。不有褒美。曷昭嘉惠。可。 

      　　潍州昌乐县孤竹庙额曰昭贤庙伯夷清惠侯叔齐仁惠侯制 

      　　敕。神生于商末。避纣海滨。闻文王作。兴曰盍归乎来。不幸已老。勋业不着。独以道传。为百世师。辞孤竹之富。律贫以为廉。决避地之去。激懦而有立。此孟子谓神为圣之清者。夫穷一身以利天下。后世其惠。岂昭贤之庙号足以称乎。肆加宠名。扬休烈。可。 


      　　敕。孟子谓伯夷圣之清。孔子谓求仁而得仁又何怨。夫圣与仁。皆天下之至德。而夷齐居之。可谓盛矣。道不行于当时。载其仁以惠于后世。神之功不亦大乎。功大而位不正。实至而名不随。岂所以砺天下哉。肆昭宠号。式扬神休。可。 


      　　吴泰伯封至德侯制 

      　　苏州正德庙吴泰伯。有天下者祭百神。故咸秩无文。列于周诰。惟尔有神。生载令德。见称仲尼。受封于吴而不朽。历千余岁。肸蚃有孚。锡祉御菑。咸以正应。封于侯爵。以贲神休。庙食益严。永祉兹土。可特封至德侯。 


      　　国宾 

      　　封周帝为郑王诏建隆元年正月 

      　　封二王之后。备三格之宾。所以示子传孙。兴灭继绝。夏商之居杞宋。周隋之启介酅。古先哲王。实用此道。矧予凉德。历试前朝。虽周德下衰。勉从于禅让。而虞宾在位。岂忘于烝尝。其封周帝为郑王。以奉周祀。正朔服色。一如旧制。务遵典礼。称朕意焉。 


      　　嵩庆二陵西京六庙差官朝拜祭飨诏建隆元年正月丁巳 

      　　有虞氏禘黄帝而郊喾。祖颛顼而宗尧。祀不止于本朝。义必尊于有德。着于祭法。朕甚慕焉。矧惟眇躬。逮事周室。讴谣讼狱。虽归新造之邦。庙貌园陵。岂忘旧君之礼。其嵩庆二陵及西京六庙。宜令有司。以时差官朝拜祭享。永为定式。仍命宗正少卿郭＜王巳＞行礼焉。 


      　　重葺周六庙诏景德四年二月戊子 

      　　朕俯从众欲。躬省民风。永惟西洛之都城。首访前朝之庙室。俾陈明祀。用达虔诚。丰洁牲牷。既申于荐享。缮完栋宇。尤极于精严。其西京周六庙神主。自今祭则出之。仍令重葺庙宇。 


      　　封周室子孙为崇义公诏嘉祐四年五月二十一日癸酉 

      　　先王推绍天之序。尚尊贤之义。褒其后嗣。宾以殊礼。岂非稽古报功。圣人大典哉。国家受命之元。继周而王。虽民灵欣载。历数允集。而虞宾逊位。德让丕显。顷者推元本始。褒及支庶。每遇南郊。许奏白身一名充班行。恩则厚矣而未称。将上采姚姒之旧。略循汉唐之典。详其嫡嗣。优以公爵。异其仕进之路。申以土田之锡。俾庙寝有奉。享祀不辍。庶几乎春秋通三统原三代之制矣。宜令有司。取柴氏谱系诸身中。推最长一名闻。令岁时奉周家祀事。如系白身。即与京官主薄。已有官者。据见任品秩比类白身。换充文资。仍封崇义公。河南府郑州界内与合入差遣。更给公田一顷。其河南府郑州周室灵庙。并专委管勾。岁时亲行祭享。应陵庙及礼科所须。皆从官给。如至知州资序。即与别差遣。却取以次近亲一名。袭爵授官承替。永为定式。其余事件。委有司举行。布告中外。咸体予意。 


      　　周恭帝后以其孙世世为宣义郎诏政和八年闰九月二十七日 

      　　昔我艺祖受禅于周。周郭姓也。柴世宗已出为周后。嘉祐中择柴氏旁枝一名封崇义公。议者谓不当封周。然禅国者周。而三恪之封不及。礼盖未尽。除崇义公依旧外。择柴氏最长见在以其祖父为周恭帝后。以其孙世为宣义郎。监周陵庙。与知县请给。以示继绝之仁。为国三恪。永为定制。 




      ●宋大诏令集卷第一百五十七 

      　　政事十 

      　　学校 

      　　西京建国子监武成王庙诏景德四年二月乙亥 

      　　化民成俗。素王祖述于六经。保大定功。尚父章明于七德。胶庠是奉。祠宇载严。四方之人。表则斯在。两京之地。制度宜均。定河南府营建国子监武成王庙。监成日。当议置官讲说。及赐九经书。 


      　　建学诏庆历五年 

      　　夫儒者通夫天地人之理。而兼明古今治乱之源。可谓博矣。然学者不得骋其说。有司务先声病章句以拘之。则吾豪隽奇伟之士。何以预焉。士有纯明朴茂之美。而无敩学养成之法。其饬身励节者。使与不肖之人杂而并进。则夫懿德敏行之人。何以见焉。此取士之甚弊。而学者自以为患。议者屡以为言。朕慎于改更。比令详酌。仍诏宰府。加之参定。以谓本学校以教之。然后可求其实。先策论则辨理者得尽其奥。简程式则闳博者可见其才。至于经术之家。稍增新制。兼行旧式。以勉中人。慎法细文罢去。明其赏罚。俾各观焉。如此。则待士之意周。取人之道广。夫遇人以薄者。不可责其厚。今朕建学兴善。以尊子大夫之行。而更制革弊。以尽学者之材。其于教育之方。勤亦至矣。有司其务严训导。精察举。以称朕意。学者其思进德修业。而无失其时。凡所科条。可为永式。 


      　　州县学许本土人听习外游学人勒归本贯诏庆历五年三月辛未 

      　　乃者尝诏方夏。增建学官。冀育人材。渐登俊造。如闻近岁。寝废成规。生徒希就业之风。轻去乡党。守宰挟好名之弊。多创堂庐。用崇儒之虚文。罕适时之明效。弗加厘整。将陷浮华。矧取士之方。察行为急。虽谨师承之习。要先土着之常。践履有严。淑慝方便。宜各还于所贯。用祗服于斯文。益勉进修。俾无流荡。其国子监行条约外。天下见有学官州县。宜令诸路转运司指挥。今后并只许本土之人听习。若游学在外者。皆勒归本贯。其所在官吏。仍不得以州学公用为名。科率钱物。委转运司常行觉察。或有自来给系官田土并置到屋产。岁入多。后来生徒数少。即量留支给外。其余田产。并令拘收入官。 


      　　兴学校诏崇宁元年八月二十二日甲戌 

      　　学校崇则德义着。德义着则风俗醇。故教养人材。为治世之急务。除京师置外学。待其岁考升之太学。已尝面谕外。余并依所陈。蔡京起请仍讲议司立法颁付礼部施行。 


      　　大司成薛昂乞置国子正录以典教御批大观元年二月二十五日 

      　　先王置学。乐育人材。而国子为之先。今命之教而详于诸生。略于国子。诚未足以称置师儒教贵游之意。宜依所奏。 

      　　罢提举河北东路学事叶常御笔手诏大观元年五月□日 

      　　稽古验今。作人造士。比建庠序。亲制法令。有能中选。每岁释褐命官。不俟三年之淹。可谓不次之举。八行异能之士。不试而贡。由乡以升州。由州以升朝。非次拔用。可谓非常之举。常身为提举学事官。乃不知此。方进札子乞立杰然在人上之法。欲加升进。法既不能详考。其能举职以教多士乎。可罢。提举学士司别与差遣。 


      　　乡村城市教导童稚令试义御笔大观二年正月三十日 

      　　古者命之教然后学。比闻上书及党人聚徒立众。教以邪说。所习非正。违理害义。其能一道德同风俗乎。除士子并合入所在学外。自今应于乡村城市。教导童稚。令经州县自陈。赴所在学试义一道。文理不背义理者。听之。上书及党人不在此限。违者以违制论。 


      　　听诸生兼五经御笔大观二年二月一日 

      　　古之学者。三年通一经。计十五年则五经皆通。熙宁中进士以经术期之尚浅。故止专一经。今已三十余年。士益习矣。思得多闻博习之材。而虑专门之流弊。可自今学生愿兼他经者听之。兼经多者。计所多量立升进之法。使天下全才异能。得而进焉。 


      　　黔南兴学御笔大观二年二月□日 

      　　黔南新造之邦。人始从化。虽未知学。然溯其鄙心。非学无以善之。委转运判官李仲将、以渐兴学。举其孝弟忠和。使知劝向。 

      　　令提举学事体量师儒官御笔大观二年四月一日 

      　　学校肇建。师儒之官。置员甚众。泛选多士。不遑致详。深虑其间或容滥冒。不足以表率庠序。其有趋尚不端。学术非正。可令提举学事官体量按察闻奏。如或失觉。致他人案举。其提举官当行黜责。 


      　　常州奉行学校推恩御笔手诏大观二年七月二十一日 

      　　学校兴崇。人材乐育。法备令具。劝惩已行。深虑有司失实。尚有遗才。传不云乎。进贤受上赏。蔽贤蒙显戮。阅前日宾兴之数。较其试中多寡。惟常州为众。苟依常格推恩。非古人上赏之意。其知州教授。特与转一官。 


      　　京西南路提举路瑗奏乞学费所入所用载之图籍御笔大观二年八月二十二日 

      　　礼部掌教养之事。学校之兴。内外协力。今已就绪。而养士之类。舍宇之数。费用之多寡。田业之顷亩。载之图籍。掌在有司。累年于兹。废阙不具。失职为甚。可依所奏。疾速施行。 


      　　学校御笔政和二年五月十六日 

      　　乡举里选。三代所以宾兴贤能。以善养人者也。今学校之兴。教养之令。修明备具矣。比来浸失本旨。至参以科举罢废。县学给食之法。害令惑众者非一。可并依大观三年四月以前指挥。其后降指挥。更不施行。 


      　　臣僚言学士为文辄避时忌御笔手诏政和三年五月二日 

      　　所贵乎士者。以其能自贵。故肆而不拘。今群处于庠序。日以拘忌为事。非独其文不得骋。亦士之自贱也。不讳之朝。古人称之。朕岂不知此。而士以私意度其上。何鄙近如此。其亦教导者谬欤。宜依所奏。布告天下。革而新之。如或不从。可置以法。 


      　　考校程文官降官御笔手诏政和三年闰四月三日 

      　　稽若前古圣人法言。旨远言近。文直事该。故典谟训诰。微显阐幽。宏深灏噩。莫可尚矣。肆及后人。文胜于质。华绮支离。去道滋远。朕甚不取。近览太学生私试程文。词烦理寡。体格卑弱。言虽多而意不逮。一幅几二百言。用心字凡二十有六。文之陋于此为甚。夫积于中既深。则发于言必厚。学无根本。词必浮靡。可令太学辟师儒校试考选。日后有犯。辟而黜之。文理纵复合格。亦居下流。使归典要。以称兹意。朕有好爵。与尔縻之。 


      　　又奉御笔。大司成学官各有考校。不当将上取旨。 

      　　国子监供到状。契勘今年三月分太学私试策校考上三名程文官职位姓名。下项大司成刘嗣明、司业林震、苏桓、国子正顾文、国子博士谢湜。闰四月四日奉圣旨。刘嗣明、林震、苏桓、谢湜可特降一官。顾文降一资。内顾文、谢湜仍放罢。郭从骏放。余依已得指挥。 


      　　学校增员御笔政和五年八月十一日 

      　　学校以善养人。设师儒。建黉宇。备善羞。教天下士。十有三年。道日益明。士日益众。庶几于古。养士之额。尚循前数。有司拘以定额。士游学校外。不被教养于学者。尚多有之。则野有遗材矣。诸路学校额及百人以上者。三分增一分。百人以下增一分之半。即陕西河北河东京东路学士数少者。仰提举学士司具可与不可增、及所增数闻奏。 


      　　学校士能博通诗书礼乐置之上等御笔手诏政和六年八月十六日 

      　　学校养士。以待士之自得于先王之学。非专于宾贡而已。士牵于宾贡。蔽于流俗故习。尚秦汉隋唐。而不见尧舜三代。比阅时文。观其志趣。率浅陋卑近。无足取者。先王之遗文具在。读其书。论其世。可考而知。士不务此。而趋走逐末。则朕稽参成周、建立法度、何赖焉。其令太学辟雍提举学士司。自今有能博通诗书礼乐。稽古明道。见天下之大全者。置之上等。其人材拔俗者。不待考选校定之数。具寔状以闻。朕将不次而用之。布告中外。咸使闻知。 


      　　臣僚上言八行预贡人与诸州贡士混试御笔手诏政和六年十二月十五日 

      　　顷岁亲御翰墨。着八行之法。以驭天下操履敦笃不求闻达之士。比年颇闻夤缘请托。观望权贵。渐以滥贡。吏不奉法。士失所守。冒妄侥幸。可依所奏。如尚敢循习弊幸。以违御笔论。不赦。 


      　　学生怀挟代笔监司互察御笔手诏政和六年十一月十五日 

      　　学校以善养天下。比来法行令具。士有所养。余二十万人。弦颂之声。无远弗届。方周千里之畿远矣。朕乐与天下士共之。而吏缘为奸。士失所守。至假名代笔。觊免户役。挟书就试。侥幸苟得。请托求嘱。观望权要。比命有司。重置以法。此岂朕所望于士者。夫法久则弊。人玩则弛。其令诸路监司重置以法。知而不举。皆与同罪。提举教授。仍加二等。尚书省检举学事司官。察其失职者罢之。 




      ●宋大诏令集卷第一百五十八 

      　　政事十一 

      　　征召 

      　　令京兆以礼遣种放赴阙诏咸平四年三月辛巳 

      　　种放隐居邱园。耽尚坟素。孝悌之行。乡闾洽闻。朕统御群方。寤寐多士。眷怀空谷。用降安车。今就赐缗钱五万。令京兆府以礼遣赴阙。 

      　　召种放诏咸平五年八月丙辰 

      　　朕忧勤庶绩。景仰前修。期康济于兆民。用洽和于四海。明扬岩穴。思得俊良。汝肥遁邱园。博闻今古。周探治体。藏用而弗矜。自保天倪。养恬而为乐。览守藩之上疏。稽首帛之旧章。渴望来仪。副于虚伫。且兼济乃达人之事。独善贻大雅之讥。勉赴阙庭。无恋云壑。翘待之意。当宁增深。今遣供奉官周理赍诏就山。召汝赴阙。仍赐绢百疋、钱十万。 


      　　许种放暂归旧山诏咸平六年二月甲戌 

      　　汝久安栖道。近副旌求。方得嘉谋。縻之好爵。遽有松楸之念。复兴云壑之心。重违雅怀。聊遂勤请。宜许暂归旧山。三两月间。冀汝归阙。 

      　　遣中使召种放诏景德四年九月己未 

      　　朕临御寰区。忧勤旰昊。详延茂异。物色隐沦。思访话言。用熙庶绩。以卿栖心岩窦。屏迹嚣尘。蹑园绮之遐踪。有曾颜之至行。持举贲园之典。果符前席之心。是用蕃锡宠章。擢升近署。仅周岁律。超践谏垣。聿推不次之恩。实显非常之遇。每因延见。屡启咨询。既洞晓于典彝。亦备详于理道。载观敷纳。蔚有材谋。深简朕怀。颇思大用。然以搢绅之列。朝野之情。未能悉知。是缓成命。而卿中林结想。旋颁赐告之文。魏阙言归。吏睹来仪之盛。副予虚伫。亦谅纯诚。今四隩来同。万区思乂。方崇政本。庶厚时风。卿必能斟酌化源。丹青王度。恢富国强兵之术。陈制礼作乐之规。反朴还淳。措刑息讼。辅予不逮。驯致太平。登用机衡。弼成寡昧。卿宜体兹眷遇。罄乃诚明。叙经国之大猷。述致君之远略。尽形奏牍。以沃朕心。副凉德之倚毗。塞外朝之观听。乃司枢务。式洽至公。 


      　　召给事中种放诏大中祥符三年正月己未 

      　　卿志怀岩壑。学洞典经。早副详延。方隆待遇。爰从假告。已涉岁时。虽俯徇幽栖。固冲和之是保。而每当清宴。在虚伫以良深。诏到日可发来赴阙。 

      　　赐种放手札大中祥符三年正月甲戌 

      　　卿顷应鹄书。来登文陛。诰询无隐。言简于朕心。慎密居多。事绝于人听。虽荐存于眷注。然难拾于幽栖。固辞振鹭之班。往遂冥鸿之志。爰从赐告。倐已踰年。载想风规。岂志鉴寐。尺一之诏。方俟于来庭。两马之车。未闻于戒道。诚虚怀而有阻。谅素履而弥彰。亦知所苦未平。遵养为切。勉从陈请。深郁愿言。将来若有诏书。勿复辞也。 


      　　召陈升之起复赴阙诏熙宁四年 

      　　敕升之。卿向繇栾棘。越去机衡。念勇节之卒哀。稽礼木□崔而涣命。宜还宰席。载亮天功。懋思大忠。来副重倚。已降制命。除卿起复。想宜知悉。 

      　　召韩绛赴阙诏熙宁四年 

      　　敕韩绛。卿忠诚许国。德业熙朝。久出抚于边疆。近进升于魁柄。眷言勤瘁。弥渴仪形。宜趣治归。姑伫延见。诏到日。卿可发来赴阙。想宜知悉。 

      　　赐新除门下侍郎章惇赴阙诏元丰五年五月 

      　　卿以旧辅。填抚北陲。绍怀俊能。入议几政。令训迪有位。服于官成。倡予猷为。良在近弼。宜副延瞩。亟觐阙庭。 

      　　召守太师致仕文彦博诏元祐元年四月戊子 

      　　卿践更二府。弼亮三朝。名闻四裔。功在天下。注想元老。渴见仪形。宜疾其驱。副我虚伫。诏书到日。卿可肩舆赴阙。并男贻庆居中随侍。令河南府津置行李。 

      　　赐新除落致仕依前光禄大夫范镇赴阙诏元祐元年十月十八日 

      　　敕范镇。夫有德君子。以精神折冲。譬之麟凤。能服勐鸷。朕虚怀前席。思致诸老。非敢必以事委也。苟得黄发之叟。皤然在位。则朝廷尊严。奸宄消伏。卿虽耆老。乃心王室。毋惮数舍之劳。以副中外之望。已降敕命。落卿致仕。除依前光禄大夫充端明殿学士兼侍读提举中太一宫兼集禧观公事。诏书到日。可发来赴阙。故兹诏示。想宜知悉。冬寒。汝比平安好。遣书指不多及。 


      　　赐韩绛赴阙诏 

      　　敕韩绛。省所札子奏陈乞致仕事。具悉。卿擢自祖宗。辅翼先帝。德望之重。天下耸闻。与其致之一方。劳以民事。不若归安阙下。式瞻仪刑。请老闲居。固非所望。嘉猷入告。夫岂不能。迨卿云还。及此初夏。已降敕命。差卿充集禧观使。诏书到日。可发来赴阙。故兹诏示。想宜知悉。夏热。卿比平安好。遣书指不多及。 


      　　同上 

      　　敕韩绛。览所札子陈乞致仕事。具悉。为天下计。则贤者常劳。为人臣谋。则老者当逸。今朝廷待卿之意。酌处其中。奉朝请于琳宫所以系民望。释负荷于留钥。所以慰雅怀。勉及清和。亟还朝着。已降敕命。差卿充集禧观使。诏书到日。可发来赴阙。故兹诏示。想宜知悉。夏热。卿比平安好。遣书指不多及。 


      　　赐新除翰林学士许将赴阙诏 

      　　敕许将。卿敏而好学。达于从政。出殿方国。则修儒术而饰吏事。入备顾问。则酌民言而广上聪。待命北门。号称内相。虽于卿为旧物。实当今之高选。亟践厥职。伫闻嘉猷。已除卿翰林学士朝请大夫知制诰。诏书到日。可乘递马。疾速发来赴阙。故兹诏示。想宜知悉。 


      　　召知颖昌府范纯仁赴阙诏元祐八年六月甲寅 

      　　卿自予访落。典贰鸿枢。延置鼎司。协成几务。赞襄兢业。夙夜用劳。引佚外邦。怗有日月。允怀广益。想见老成。闻诏即途。毋留召节。诏书到日。卿可乘递马。疾速发来赴阙。故兹诏示。想宜知悉。 


      　　求遗书 

      　　诏求三馆阙书诏太平兴国□年正月壬戌 

      　　国家勤求古道。启迪化源。国典朝章。咸从振举。遗编坠简。宜在访求。致治之先。无以加此。宜令三馆所有书籍。以开元四部书目比较。据见阙者。特行搜访。仍具录所少书。告示中外。若臣僚之家。有三馆阙书。许诣官进纳。及三百卷已上者。与子出身。不及三百卷者。据卷秩优给金帛。如不愿纳官者。借本缮写。 


      　　访遗书诏咸平四年十月甲子 

      　　国家大崇儒馆。博访艺文。虽及购求。尚多亡逸。特降恩制。用广搜延。应中外官及民庶家。有馆阁所少书籍。并令进纳。每卷给千钱。及三百卷已上。当量材录用。 


      　　求遗书诏嘉祐五年八月壬申 

      　　朕闻自昔致理之君。右文之世。曷尝不以经籍为意也。盖化民成俗。其由学乎。我国家承五代之后。简编残阙。散落殆尽。建隆之初。三馆聚书。才仅万卷。祖宗平定列国。先收图籍。亦尝分遣使人。屡下诏令。购募所至。异本间出。补缉整比。部类渐多。朕继绍先志。罔敢失坠。景祐中尝诏儒臣。校定篇目。伪滥重复。并从删去。艺文之盛。粲然详备。朕听政之暇。无废览观。以今秘府之所藏。比唐开元旧录。年祀未远。遗逸何多。宜开购赏之科。以广献书之路。应中外士庶之家。有收馆阁所阙书籍。许诣官送纳。如及五百卷。当议与文武资内安排。不及五百卷。每卷支绢一疋。令进奏院遍牒四京并逐路转运司。指挥辖下州府军监县镇。委自知州通判等。多方采访。如士庶之家。有收藏得上件书籍。及别更有奇书。令具名件卷秩、所撰人姓名年代、逐旋缴连闻奏。内在京者。仰于崇文院投纳。仍令编定所看详。如部帙完全。的非伪滥。即仰开坐闻奏。当议依诏推恩。 


      　　出宫女 

      　　放宫人诏大中祥符元年五月癸未 

      　　掖庭之中。名职素定。各司其事。咸率旧规。肆予纂承。无所增益。八月之算。盖废而不行。九御之列。亦阙而未备。虑尚违于物性。颇深轸于朕怀。比属余闲。特从临问。式遂其意。以洽至仁。其宫人一百二人。宜令入内内侍省优与资遣。放令从便。 


      　　出宫人诏大中祥符八年五月庚子 

      　　朕稽古前猷。敦于内治。眷掖庭之等级。奉彤管之箴规。九职备仪。聊分掌于名物。八月算赋。固无事于采求。念陈力之勤劳。并推恩而资遣。仍加优给。式洽深仁。其宫人一百八十四人。放出掖庭。各令从便。 




      ●宋大诏令集卷第一百五十九 

      　　政事十二 

      　　建都 

      　　升应天府为南京曲赦应天府及至京所过县流以下制大中祥符七年正月丙辰 

      　　门下。顺动省方。所以尉傒来之诵。奉先继志。所以恢孝治之风。矧复自灵域而还衡。届名藩而驻轸。顾兴王之地。既积于永怀。伸追远之心。宜扬于令则。朕绍膺骏命。茂集纯禧。祗受于图书。交修于典礼。岱宗汾壤。接统于千龄。宝绪璇源。发祥于百世。将肇升于吉土。期大报于高旻。饬驾谯邦。先伸于顺拜。回舆砀郡。载想于有开。怀艺祖之膺符。徇乐郊之望幸。仰昭前烈。肇建新都。时令是遵。属发春之在序。王猷斯展。期庆赐之及人。式覃宽大之恩。用答延鸿之祐。可赦应天府管内及至京行幸所应县分。正月二十九日昧爽已前。诸犯罪人。死罪奏取敕裁外。流罪已下咸赦除之。应天府升为南京。正殿以归德为名。云云于戏。礼成祈福。惠浃观民。尊祖均禧。已隆于丕律。持盈守位。愈励于小心。咨尔多方。体予深意。 


      　　建北京德音庆历二年五月戊午 

      　　相邑设都。所以因地形之胜。省方展义。所以考民风之宜。乃眷魏郊。实当河麓。席万盈之懿兆。冠千里之上腴。隐然北门。壮我中夏。洪惟圣考。顷驻雕舆。宫馆并存。威灵如在。缅怀凝烈。弥切于孝思。嘉慰傒来。敢忘于时迈。载恢旧制。崇建别京。茂昭善继之猷。乃涣惟新之泽。大名府宜升为北京。先朝驻跸行宫正殿。以班瑞为名。大名府管内及河北州军。云云于戏。奉先修旧。封域之制已申。肆眚缓刑。雨露之私载浃。咨尔遐迩。当体至怀。 


      　　建易州县 

      　　升密州为节镇诏开宝五年闰二月庚戌 

      　　高密古封。诸城剧郡。擅耕桑之美利。居海岳之上游。宜升节制之权。用壮藩维之寄。其密州宜升为节镇。以安化军为名。 

      　　升宿州为节镇诏开宝五年八月癸卯 

      　　眷惟宿国。实处要冲。接淮水之上游。乃符离之故地。俾升节制。用壮军城。其宿州宜升为节镇。以保静军为名。 

      　　以榆次县为并州诏太平兴国四年五月丁亥 

      　　乃眷太原。本为巨屏。盖以山川险固。城垒高深。故狐兔凭而为奸。蜂蚁聚而肆毒。蹈我比屋。聿为匪人。恶木之阴。君子所以不息。亡国之社。先王用之垂戒。宜迁爽垲。式变凶墟。俾因易地之方。庶就革音之善。其太原旧城内。已令废毁。依旧为平晋县。以榆次县为并州。其太原城内归顺将校等。并优与赏给。其旧城内尼僧道士。并遣使护送西京。官给寺观处之。官吏及高赀户。并于河南府赐田宅。便为永业。其他民户。悉移于新州。仍令长吏倍加存抚。 


      　　以静安军为深州治所雍熙四年二月丁未 

      　　诏深州管内人户等。昨以敌人肆暴。侵我封陲。惟□□皮生民。被其荼毒。永言悯恤。日志于怀。思有改更。庶期安辑。宜以静安军为深州治所。 

      　　废夏州旧城诏淳化五年四月乙酉 

      　　日者李继迁辄负国恩。荐为边患。鸠率邻国。侵掠封陲。朕不欲加兵。盖思静乱。遂令李继捧授之节制。俾镇夏台。外则式遏乱略。内则抚绥黎庶。而乃枭音相和。狐性多疑。爰与肺腑之亲。潜结辅车之势。迭为表里。孤负倚毗。须举偏师。用平三窟。眷兹民庶。久困兵锋。盖由百雉之城。深在强邻之境。豺狼因而为援。蛇豕得以兴妖。思殄余风。用迁善地。勉务革音之态。永怀按堵之心。其夏州旧域。宜令废毁。居民并迁于绥银等州。分以官地给之。长吏倍加抚存。 


      　　改镇海军诏淳化五年十月乙巳 

      　　眷彼营邱。控于东夏。太公开四履之地。小白举九合之师。忠烈犹存。风流可尚。宜改总戎之号。用旌表海之邦。青州平卢军改曰镇海军。 

      　　改宁海军诏同上 

      　　浙右奥区。余杭故壤。闾阎旧族。有延陵廉让之风。组练雄师。知孙武训齐之令。控于沧海。实曰大藩。故更节制之名。用洽底宁之化。杭州镇海军改曰宁海军。 

      　　以静乐军置宪州诏咸平五年五月癸卯 

      　　列城鄣塞。控制外蕃。其于形势之宜。当处要冲之地。俾迁治所。用壮边陲。宜以静乐军置宪州。 

      　　升宋州为应天府诏景德三年二月甲申 

      　　睢阳奥区。平台旧壤。两汉之盛。并建于戚藩。五代以还。荐升于节制。地望雄于征镇。疆理接于神州。实都畿近辅之邦。乃帝业肇基之地。恭惟圣祖。诞启鸿图。爰于历试之初。兼领元戎之寄。讴歌所集。符命荐臻。殆兹累朝。俯同列郡。式昭茂烈。宜锡崇名。用彰神武之功。具表兴王之盛。宋州宜升为应天府。宋城县为次赤。宁陵楚邱柘城下邑谷熟虞城等县并为次畿。 


      　　建永安县景德四年正月丁卯 

      　　比者参朝陵寝。式展孝思。仰瞻烈圣之灵。方积昊天之感。营建城邑。充奉山园。祗率徽章。用崇先烈。永安镇特建为县。隶河南府。同赤县。委本府与转运使割就近税户隶属。夏秋二税。止输县仓。不得移拨。常赋之外。免其他役。着于甲令。慰朕永怀。 


      　　升象州为防御州诏景德四年十月丁未 

      　　象州素为名郡。克壮炎荒。地控百蛮。疆连五岭。属狂妖之窃发。当走集之奔冲。而能壮彼军声。坚其城守。咸输武勇。式遏寇攘。宜加御侮之名。用表尽忠之效。可升为防御州。 


      　　升兖州为大都督府诏大中祥符元年十月丁巳 

      　　龟蒙奥壤。洙泗名邦。列禹贡之旧封。被孔堂之遗教。勒封云毕。弭节所临。爰观省于民风。遂询求于地志。矧乔岳在望。乃兹土之式瞻。而清跸所经。益连甍之相庆。式增府号。以慰舆情。兖州宜升为大都督府。 


      　　改祥符县诏大中祥符二年正月甲子 

      　　上帝眷怀。元符锡命。以首春之旭旦。降东掖之禁门。载稽舆地之图。实在浚都之壤。式昭天瑞。俾着邑名。浚仪县宜改为祥符县。 

      　　罢京西驿路出永安诏大中祥符二年二月戊戌 

      　　昨议从京西驿路出永安县。且永安陵邑也。如闻从之。则秦蜀行旅。戍夷入贡。悉由于此。神道贵静。非所宜也。其亟罢之。 

      　　改行庆关诏大中祥符四年三月戊戌 

      　　比者坎犊已祠。鸣鸾复路。眷玉关之枢会。控鼎邑之要冲。宜易美名。用昭多庆。可改虎牢关为行庆关。 

      　　缘河县分各于河南北就便管辖诏大中祥符五年九月辛未 

      　　濒河列郡。在常赋以攸同。属邑分疆。有长津之是阻。言念供租之际。非无涉险之劳。移隶官司。庶从民便。宜令京东京西河北陕西转运司与逐处长吏同相度缘河县分乡村。各于南北就便管辖。 


      　　建昇州为建康军江宁府诏天禧二年二月戊辰 

      　　敕。朕以祗畏昊穹。保宁基构。荷鸿禧之总集。祐丕绪之绵昌。眷予宗藩。实惟元嗣。聪和植性。务时习以相资。孝友惇方。尤夙成而有裕。爰稽舆颂。式举彝章。载增焘土之封。弥固维城之业。表兹南纪。允谓奥区。式示壮猷。特崇巨屏。宜建昇州为建康军江宁府。 


      　　升郑州为节镇诏景祐元年十二月丁丑 

      　　周礼九畿。益尊寰内。汉设二部。实陪京师。自相宅浚郊。夹右荥圃。爰稽扶翊之义。参领防遏之兵。肆先圣之时巡。嘉驰道之所出。留燕耋老。省观风谣。比览侍臣之章。请增戎镇之号。矧车传旁五。民庐阜藩。固可以充奉寝园。辅宁都甸。式循广武之旧。且宠建牙之威。郑州宜升为节镇。以奉宁为额。仍以大两省知州。 


      　　升蔡州为淮康军诏景祐二年十月己丑 

      　　王者因督师之地。立节制之名。所以启公侯之封。崇屏翰之望。宝大土宇。卫于京师。乃眷汝南之墟。旧惟豫州之域。控带淮渎。密迩浚都。城邑旁连。允为剧郡。赋舆错出。实异庶邦。矧气候本于中和。风俗底于康靖。宜升建牙之号。式厉经武之方。蔡州宜升为淮康军。 


      　　置京畿辅郡诏皇祐五年十二月辛丑 

      　　朕绍膺峻列。继御方夏。念有周之成宪。逮二汉之宏规。乃廓中都。爰分三辅。以内史主风化。用司隶察淑慝。事存简册。理在讨评。今京邑成基。王基定制。取象日于千里。表为则于四方。树本有端。提封必广。务参求于载典。期壮大于神州。并建近藩。用恢丕业。以京东曹州、京西陈许郑滑为辅郡。并属畿内。既资谋始。增阐前规。精择近侍之良。倚重陪京之寄。咸益兵而督辖。仍置使以漕输。考古御今。图宁惟永。除依前降指挥。 


      　　升颍州为节镇诏元丰二年八月 

      　　本朝州郡之别。土广民众。则必表以节制之号。况王者旧封之地。顾可以无称哉。汝阴奥区。东豫旧壤。朕实受胙于先帝。以启土茅。宜加宠名。用显基命。颍州宜升为顺昌军节度。 


      　　曲赦颍州德音元丰二年九月癸未 

      　　门下。朕祗遹骏命。绍膺宝图。念赐履于先朝。尝开邦于清颍。赋舆繁错。民气中和。遥连浚都。密屏王室。广大土宇。究存茅社之封。隆名显称。未正节旄之号。近霈恩诏。列为巨藩。宜覃旷恩。以泽旧国。应颍州管内见禁。云云于戏。建牙示宠。既光受胙之休。厚下推仁。更表昭天之庆。咨尔有众。体予至怀。 


      　　升许州为颍昌府诏元丰三年正月癸酉 

      　　惟颍州之奥区。实上国之巨屏。土疆财赋。既广且繁。朕祗荷永图。绍膺圣绪。建旄授节。基命此邦。宜锡府名。用慰民望。其升许州为颍昌府。 

      　　曲赦颍昌府德音元丰三年正月丙子 

      　　门下。朕膺昊天之笃祐。绍列圣之丕基。昔在先朝。遥分外镇。眷许昌之巨屏。有忠武之全师。仗钺建牙。兹惟我履。升储纂服。实自是邦。郁尔山川。陪浚都之王气。敦乎民俗。想夏禹之遗风。爰举故常。特崇名号。俾雄辅藩之制。式慰臣民之心。乃霈涣恩。以彰休庆。颍昌府管内见禁罪人。限德音到日。云云于戏。拥旄开府。荷景命之有先。布德行仁。与旧封而同乐。咨尔黎庶。体予顾怀。 


      　　端州升为节镇诏元符三年十月乙卯 

      　　惟高要之奥区。乃南国之旧壤。土风淳厚。民物伙繁。朕诞受多方。绍承大统。顾启封于兹土。实赐履于先朝。茅社之荣。是为基命。节旄之重。宜锡隆名。端州升为节镇。仍以兴庆军为额。 


      　　端州境内德音元符三年十一月丁卯 

      　　门下。朕荷宗祏之灵。膺神器之重。推原基命。肇自先朝。以高要之奥区。为真□之赐履。粤承大统。实始旧封。相彼山川。已应舂陵之气。眷兹倪耄。岂无代邸之恩。肆升节镇之雄。诞霈州闾之惠。应端州管内。云云于戏。建牙立纛。既垂万世之休。宥罪施仁。以广一人之庆。咨尔有众。体予至怀。 


      　　建拱州为保庆军御笔崇宁四年十二月十日 

      　　京师川原平炫。无阻山带河之险。比建四辅。拱翼都邑。澶郑颍昌因旧节度。以壮屏翰之势。其新置拱州。未赐军额。可依澶郑例赐以军额。其四辅仍随四面称某辅马步军都总管。永为定制。十二月九日奉圣旨。拱州赐名保庆军为额。余依已得指挥。 


      　　开德建府曲赦管内德音崇宁五年十月二十二日庚辰 

      　　门下。朕诞膺骏命。祗绍宝图。昔在先朝。遥临外屏。乃眷镇宁之节。尝为赐履之邦。被山带河。拱神都之根本。深沟高垒。控朔部之襟喉。近遵烈考之规。申画王畿之制。升之甸服。崇以隆名。嘉府号之肇新。念国封之惟旧。宜覃涣渥。爰示宠绥。应开德府管内。云云于戏。开府建牙。既重翰藩之势。布德行惠。式慰臣民之心。咨尔有邦。体予至意。 


      　　湖南提刑席贡乞靖州开通驿路御笔大观元年六月十一日 

      　　新造之邦。虽已附顺。其民轻而易摇。山川之险夷。道里之远近。无阻隔之患。则可为持久之计。可依所奏。令王祖道张庄相度措置闻奏。即不得稍失其情。因致骚动。右札下王祖道张庄。仍限一月。 


      　　建瀛州为瀛海军河间府御笔大观元年十一月十八日 

      　　瀛于北道。地大物众。宿兵置师。旁制支郡。其所统属沧冀等州皆为节藩。而尚仍旧贯为防御州。重轻不伦。可以瀛州为瀛海军节度河间府。 

      　　差官措置涪泸南平军御笔大观二年八月二十五日 

      　　西南夷赴涪泸南平军纳土归顺。三州地里辽远。泸州又隶梓州路。相望隔越。抚纳劳徕。守佐之臣未必能办其事。新附之民。初归王化。苟失其情。使其心悔。非率服蛮夷之道。除涪州已差庞恭孙外。泸州差赵遹、南平差崔于坚前去。专一措置。仍疾速施行。 


      　　胡耳西路蛮向慕纳土置州御笔大观三年正月二十四日 

      　　胡耳西道蛮向慕纳土。幅员千里。当置州县。以抚其俗。今措置者有害其成。止建城寨。屯戍既少。声援不接。易叛难安。非长久之计。可令王子成同王长孺知州事。钟祖猷昨任靖州。颇知其详。宜差充转运司勾当公事。与长孺协力措置。 


      　　泸州升为泸川军御笔宣和元年五月二日 

      　　泸州西南要会。控制一路。边门之寄。付畀非轻。可升为节度。赐名泸川军。 

      　　 

      ●宋大诏令集卷第一百六十 

      　　政事十三 

      　　官制一 

      　　置县尉诏建隆三年十二月 

      　　盗贼斗讼。其狱实繁。逮捕多在于乡闾。听决合行于令佐。顷因兵革。遂委镇员。渐属理平。合还旧制。宜令诸道州府。今后应乡闾盗贼斗讼公事。仍旧却属县司。委令尉勾当。其一万户已上县差弓手五十人。七千户以上四十人。五千户以上三十人。三千户以上二十五人。二千户以上二十人。一千户以上一十五人。不满千户一十人。合要节级。即以旧镇司节级充。其余人并仰停废。归县司免役。其弓手亦以旧弓手充。如有盗贼。仰县尉躬亲部领收捉送本县。若是群贼。仰尽时申本属州府及捉贼使臣。委节度防御团练使刺史尽时选差清干人员。将领厅头小底兵士管押及使臣根寻捕逐。务要断除贼寇。肃静乡川。不得接便搅扰。其镇将都虞候。只许依旧勾当镇郭下烟火盗贼争竞公事。仍委中书门下。每县置尉一员。在主簿下。俸禄与主簿同。 


      　　一品致仕官曾带平章事者缀中书门下班诏干德元年闰十二月 

      　　群官列位。自有通规。旧德来朝。所宜加礼。且表优贤之意。抑敦尚齿之风。自今一品致仕官曾带平章事者。每遇朝会。宜缀中书门下班。 

      　　藩镇带平章事休致者缀中书门下班诏干德二年二月壬戌 

      　　仗钺成功。悬车得请。奉退身之道。既叶前经。念眉寿之贤。岂忘异礼。自今应藩镇带平章事求休致者。每遇朝会。宜令缀中书门下班。 

      　　重书记诏干德二年七月辛卯 

      　　管记之任。资序颇优。自前藩镇荐人。多自初官除授。自今历职两任以上有文学者。即许观察留后奏充掌书记。 

      　　置三司推官诏干德四年正月丙戌 

      　　国家慎择时才。参掌邦计。货泉所聚。职务尤繁。方冀得人。各俾陈力。虽思不出位。勿侵长官之权。而知无不为。共济公家之物。其或条纲有所未正。利害有所未明。临莅者既不周知。扬历者必能通究。不可缄言而自守。所期闻善以相规。傥功过咸分。则黜陟斯举。宜行条制。以革因循。应三司盐铁度支户部判官等。除各行本司公事外。自今应有改移、制置、支拨、折秤、增减条例、转输、供备、凡干起请。并系商量。切在从长。务令允当。若或事未谙详。理须询访。即宜关牒。以问别司。才受公文。便须尽理回报。具明可否。方得施行。苟涉稽违。当行黜责。若或因而更改。颇协便宜。仍具奏闻。并充课绩。若在省编曾预咨谋。事犹未决。即许牒诸路转运司使。问其利害。其转运司承受公文。亦准前应报。或当军期。不在此例。应三司使或有行遣未当。本司判官。并须执咨。如事理显明。不肯依据。即许面取进止。或有事已经敷扬。称奉旨施行者。若未通便。亦许指陈。或本司判官。避事不言。仍许别部判官及逐路转运使。直具利害闻奏。赏罚之典。断在必行。应逐司判官。各批书课绩。与判官通置。每至年终。当议考校。无劳者退黜。有功者甄酬。或明知利害之事显然。循默不言。便当举行。不须终岁。应三司令各置推官一员。令总断逐司公事。兼专管勾司公事。仍别给印。应三司事如点检得判官等起请改正条件。亦仰置历批书。诸道转运使者。如见三司行下公事有不便于民者。许直具事状以闻。不得隐避。其所行公事、及申奏起请、改正条件。亦仰置历批上。逐一进呈。以凭校定考第。明行黜陟。夫致理之本。责实为先。所宜上下同功。中外协力。各修乃职。咸听朕言。勉施尽瘁之劳。以副责成之意。 


      　　御史台流内铨南曹刑部大理寺并三周年为满诏干德四年八月壬寅 

      　　宪府绳奸。天官选吏。秋曹谳狱。俱谓难才。循名既责于勤劳。满岁宜行于旌赏。其间刑法之寺。断覆之司。虽已降敕文。未明立月限。宜特颁于定制。庶各励于当官。应御史台、吏部流内铨南曹、刑部大理寺。自少卿郎中员外郎知杂侍御史以下、及丞簿司直评事等。并以三周年满。须常在本司莅事者。至月限满日。便与转官。尚书、侍郎、御史中丞、大理卿、别议加恩。其奏补归司勒留官并令史等、各与减一选。 


      　　省西川州县官增俸诏开宝三年七月壬子 

      　　吏员繁而求事之治。未之有也。俸禄薄而责人以廉。甚无谓也。与其冗员而重费。不若省官以益俸。自今应西川管内诸州、及二万户已上。依旧置州官三员。一万户以上。置录事司法参军各一员。其司法兼司户事。五千户已上。置司户一员。兼录事司法事。诸县千户以上。依旧置令簿尉三员。千户至四百户以上。置令尉各一员。尉兼知主簿事。四百户至二百户。置簿尉各一员。簿兼知县事。二百户以上。置主簿一员。兼知令尉事。其州县官等料钱。仍于旧俸外。每月更加五千。并以见钱充。米麦仍旧支给。 


      　　省官诏开宝三年八月戊辰 

      　　昔汉光武令司隶州牧。各实所部。省减吏员。十置其一。当时称治。事惟师古。可举而行。自今应天下州县官。宜依西川例减省员数。 

      　　令铨司移注岭南官诏 

      　　朝廷初平岭表。方布皇风。念彼黎民。久经苛政。实借循良之吏。往施惠养之恩。宜令铨司。于邓唐随郢襄均房复安申等州已南、并荆湖管内见任令录两考以上、及判司簿尉两任五考、合入令录、年五十五以下者。移注岭南管内诸州通判。兼令取便般家。仍以三考为限。候秩满不令守选。并据资叙与注内地幕职。 


      　　三曾摄官无违阙者以名闻诏开宝四年十一月庚戌 

      　　诸处摄官。并皆停罢。或累亲公事。稍负器能。虑成弃捐。所宜搜访。其令吏部流内铨南曹、遍下诸道。如有三曾摄官并无违阙者。即仰点检解由。具名以闻。如有伪命摄者。不在此例。 


      　　省吏诏开宝五年正月壬寅 

      　　州县之内。官吏实繁。官既冗而吏不省。甚非所宜也。应诸道州县吏及当直人力。令等第减省。 

      　　置河堤判官诏开宝五年二月丙子 

      　　朕每念河堤溃决。颇为民灾。故尝置使以专掌之。思设僚佐。共济其事。自今开封府天雄军、郓澶沧滑孟濮怀郑齐□德博淄卫滨十七处各置河堤判官一员。即以逐州通判充。如阙通判。委本州判官兼领之。 


      　　边远官三年除替诏开宝五年十月戊戌 

      　　国家提封既广。吏职尤繁。边远效官。所宜轸念。政成受代。素有规程。苟或踰时。谅难为劝。自今委所司点检到官月日。才及三周年。便与除替。 

      　　京朝官厘事于外者曾经责罚与边郡诏太平兴国八年四月辛卯 

      　　国家并建庶官。分掌众务。各司其局。咸尽其才。不明殿最之文。曷申惩劝之道。应州县幕职官吏等。吏部盖有常规。自今京朝官厘事于外者。秩满归阙。曾经责罚及临事简慢者。并与边郡远地。其课绩高第、治行尤异者。授以近地。式示劝能。宜令着为定制。 


      　　司理阙令本州于见任簿尉判司内选充诏太平兴国九年五月乙丑 

      　　司理参军。专于推鞫研覆情实。尤在得人。如闻诸道多阙此官。盖吏部拘以资叙。难为注拟。自今应有阙处。宜令本州于见任簿尉判司内。选择明敏有官业者充。秩满当与升奖。具罢软不任职者。便可选官代之。 


      　　亲选擢官吏中书审勘别听进止诏太平兴国八年八月丁酉 

      　　朕选用群财。分领众职。虽九品之贱。一命之微。未尝专望于有司。必须召对于便殿。亲与之语。以观其能。傥敷纳而可观。必越次而茂赏。恩或由于侥幸。理未至于澄清。自今应亲临选擢官吏。并送中书更审勘履历。别听进止。 


      　　京官幕职州县官丁忧者放离任诏雍熙二年十一月辛卯 

      　　三年之制。谓之通丧。乃圣人之垂教。贯百代而不易。向者臣僚居丧。多从抑夺。盖切于致理。而急于用人。求便一时。诚非永制。方敦孝治。以厚时风。宜从栾棘之心。俾守苴麻之礼。自今京官幕职州县官有丁父母忧者。并放离任。常参官奏取进止。 


      　　改遗补官名诏端拱元年二月乙未 

      　　补阙拾遗。位居谏省。荣践清华之列。是为献纳之臣。朝廷之得失须论。刑政之烦苛必举。眷兹职业。寄任非轻。上则辅相大臣。次则公卿庶尹。历朝选任。何莫由斯。苟或但务因循。止思慎默。忠言谠议。寂寞无闻。殊乖申讽之规。曷副建官之意。宜更旧号。特立新名。庶明立制之文。咸励匪躬之节。其左右补阙宜改为左右司谏。左右拾遗宜改为左右正言。 


      　　除少卿官诏淳化元年四月丁未 

      　　九寺三监。国之羽仪。制度声明。往往而在。各有副贰。率具司存。品秩素高。职任尤重。部吏迁授。斯为旧章。比闻搢绅之流。颇以台阁自许。目为散地。甚无谓焉。朕特振之。自我而始。其以兵部郎中沈承恭为太常少卿。户部郎中张洎为太仆少卿。吕端为大理少卿。魏庠为卫尉少卿。臧丙为司农少卿。袁廓为鸿胪少卿。柴成务为光禄少卿。工部郎中张雍为太府少卿。 


      　　秘阁次三馆诏淳化元年八月癸亥 

      　　朕肇兴秘府。典掌群书。仍选名儒。入直于内。文籍大备。粲然可观。处中禁以宏开。非外司之为比。自今秘阁宜次三馆。其秘书省依旧隶京百司。 

      　　刻秘阁赞诏 

      　　近以延合载新。万机多暇。聊书赞咏。以美成功。所纪徽猷。深虞漏略。出于乘兴。岂足多称。遽览封章。愿刊坚石。垂于不朽。良积厚颜。其赞并序。朕兼为亲书。并篆刻石额。以旌秘省。 


      　　三司判官见本使仪范诏淳化三年五月丙辰 

      　　国家并建官司。各有僚属。在班爵而既异。因名数以洞分。所宜奉承。岂可违越。自今三司判官见本使。各谨礼度。无失恭虔。每日内朝谒见。非咨事不得辄至本使庐中。朝罢各赴本司视事。即不得于诸处辄行私谒。御史台专糺之。 


      　　置三司使诏淳化四年五月戊申 

      　　国家择公干之臣。掌财赋之任。俸入甚厚。柄用非轻。必当画兴利除害之谋。成家给人足之美。使廪庾之内。常有余粮。山泽之间。悉无遗利。率土共臻于富庶。小民不起于怨咨。斯谓得人。方为称职。夫何群吏。未副所怀。设官属以虽多。举纲条而靡当。空令听览。日有劳烦。用责尽公。务求实效。各共勤于职分。仍并省于吏员。黜幽陟明。国有彝典。自今只置三司使一员。判官六员。推官三员。三部勾院只置判勾一员。判官一员。其三部属吏仍旧贯。三司使只于按检署字。外处符牒。只令判官通置颁行。 


      　　罢提刑司诏淳化四年十月壬戌 

      　　昨者申命使臣。分听狱讼。徒经岁序。蔑有平反。既莫副于哀矜。谅秪为于劳扰。其诸路决遣刑狱。宜从省罢。委转运司振举之。 

      　　翰林枢密直学士职位在丞郎上诏淳化五年六月甲辰 

      　　翰林枢密直学士。职参内着。礼绝外司。况品秩以既殊。在等威而宜峻。顷者有所改易。深未便安。宜申明于旧章。用遵行于故事。自今序立班位。依旧在丞郎之上。 


      　　三司判官主判推官等见本使仪诏淳化五年十一月辛未 

      　　朝廷设官分职。各有等威。名既不同。礼亦异数。自今令三司判官主判推官等见本使。并如郎中员外见丞郎尚书之仪。 

      　　复三部使诏淳化五年十二月辛丑 

      　　铜盐之务。所以笼天下之货财。度支之司。所以办邦国之经费。洎民曹之剧任。皆邦计之本源。盖以司金谷之耗登。谨府库之出纳。爰从近代。以迄我朝。虽琴瑟改张。俾期于易治。而米盐细碎。益致于滋彰。宜复前规。用为永制。应两京十路并复归三部。各置使一员。每部置判官推官共四员。人掌两案公事。别置都监一人。序于判官之下。都勾部以备三部专糺簿领之出入焉。以总计陈恕为盐铁使。枢密院承旨左屯卫将军王延德为度支使。枢密直学士屯田郎张鉴为左谏议大夫户部使。左计使魏羽、右计使董俨并罢。 


      　　王显兼河北都转运使诏咸平四年五月甲戌 

      　　近边馈饷。责在转输。比择时才。往分忧寄。而权轻位下。罕济利权。特命大臣。兼掌其事。宜令定州驻泊都部署山南东道节度使同平章事王显兼河北诸州水陆计度都转运使。应供军缗帛刍粮。并同经度。其余刑狱公事。止令转运使副施行。 


      　　罢王显兼河北转运诏咸平四年十二月丁卯 

      　　向者师旅繁兴。边防太耸。式资馈运。以壮兵锋。爰命帅臣。兼领其事。今寇戎逃遁。疆候谧清。宜命攸司。各仍其旧。其北面都部署王显等所兼河北转运。宜罢之。 


      　　复置三司使诏咸平六年六月丁亥 

      　　国家按九州之图籍。提四海之封疆。租庸有金谷之饶。筦榷有铜盐之富。为我邦计。在兹地征。总而治之。是曰会府。自顷并建三司。各领一司。既统摄之不同。亦因循而渐理。罕资费用。但益烦苛。均有无则局分相违。定出纳则簿书交错。纲条失序。言论盈庭。空紊典常。殊无体要。用图经久。特议更张。佥择能臣。俾之兼领。仍设副贰。分佐事权。勉思尽忠。副我注意。 




      ●宋大诏令集卷第一百六十一 

      　　政事十四 

      　　官制二 

      　　许入谷授官制景德二年二月 

      　　有司言西汉晁错。以为爵者上之所擅。出于口而无穷。粟者民之所种。生于地而不乏。使入粟以受爵。塞下之粟必多。文帝从之。令民入粟备边。六百石爵上造。稍增四千石为五大夫。万二千石为大庶长。事存故典。利及公家。恳冀遵行。以便储积。苟济军国。予何恡焉。自今许人于河北定州广信安肃军北平塞。入谷千石。授本州助教文学。二千石赐出身。三千石授簿尉借职。四千石授奉职。五千石授寺监主薄。六千石授正字校书郎。七千石授太祝奉礼郎。八千石授大理评事殿直。九千石授诸寺监丞侍禁。万石授大理寺丞供奉官。洺邢赵贝冀博瀛莫雄霸保镇等州、干宁顺安信安永定永静保定等军。千石以上加二百石。授助教文学。二千石已上复递加二百石。至万二千石。授大理寺丞供奉官。怀卫磁相澶等州、天雄军通利军。千石已上加五百石。授助教文学。二千石已上复递加五百石。至万五千石。授大理寺丞供奉官。 


      　　广南官并春夏定差许秋冬到任诏景德四年四月癸酉 

      　　海隅之地。炎瘴实繁。方赖众官。往司民政。如闻暑月。冒涉长途。或遘沉痾。岂忘矜恤。自今广南官并春夏季内定差。许至秋冬到任。 

      　　选官充知陵台令兼永安县事诏景德四年七月庚申 

      　　朕以列圣在天。因时永感。赡言陵域。肇建官司。所择朝阙之臣。仍兼宰邑之务。式严充奉。用着典彝。宜以殿中丞黄昭益知陵台令、兼永安县事。仍令有司。就陵令公署增脩县廨。 


      　　增置开封府推判官诏景德四年七月壬申 

      　　眷兹京邑。是谓浩穰。狱讼实繁。民务尤剧。宜增僚佐。分隶职司。庶遵明慎之文。式伫密清之效。开封府推官判官。宜各增置一员。分掌刑狱税赋。仍加俸给。如事有枉抑。未尽公理。非吏人受财者。自今并以推判官为首。 


      　　置诸路提刑诏景德四年七月辛卯 

      　　朕勤恤临人。励精致治。惟寰区之至广。念狱犴之实繁。且讯鞫之初。宁无枉挠。而处断之际。岂尽平反。苟致沉冤。必伤和气。方资审克。用副哀矜。今择官诸路提点刑狱公事。具官云云。所至专察视囚禁。审详案牍。州郡不得迎送聚会。所部、每旬具囚系犯由、讯鞫次第、申报。常检举催督。有系淹久者。即驰往案问。出入人罪者。移牒覆勘。劾官吏以闻。诸色词讼。逐州断遣不当。已经转运司披断未允者。并收接施行。官吏贪浊弛慢者。具名以闻。有庇匿并当加罪。仍借绯紫。以三年为任。增给缗钱如转运使之数。内出御前印纸历书绩效。中书枢密院籍其名。代还考课。议功行赏。如刑狱枉滥。不能擿举。官吏旷弛。不能弹奏。务畏避者。寘以深罪。 


      　　令审官院选京朝官曾知县者充广南知通诏景德四年十一月戊寅 

      　　眷惟五岭。僻在一隅。方殄绝于寇攘。宜精择于官守。式资共治。以惠远民。应广南知州通判。宜令审官院选京朝官曾任知县者充。例引对崇文院。 

      　　置纠察在京刑狱诏大中祥符二年七月丁巳 

      　　辇毂之下。斯谓浩穰。狱讼之间。尤为繁剧。苟粗乖于阅实。则或陷于非辜。伏念轸怀。当食兴叹。分予忧寄。今有得焉。特进官司。察其枉挠。庶彰隐悼。以召和平。宜令金部员外郎知制诰周起、侍御史赵湘纠察在京刑狱。其御史台开封府在京应有刑禁之处。并得纠举。逐处断徒已上罪。于供报内未尽理及淹延者。并追取案牍。看详驳奏。若旷于举职。致有枉滥。因事彰露。则重论其罪。 


      　　令两省御史台官不得以它官转入诏大中祥符四年八月丙辰 

      　　谏垣近臣。宪府清涂。职在弼违。任当执法。先帝勖其献纳。特改于名称。历代委以纠绳。必资于端直。苟非选用。曷以当官。至如轩陛承恩。荣列殊等。靡缘叙进。盖在才难。矧复就列中宸。策名内省。宣达命令。出入禁闱。祖宗以来。邦国旧制。必由特奖。以示勖勤。昨者报本勒封。礼成庆浃。旷世所遇。固优洽以为宜。有位例迁。非悠长之垂法。必从区别。以励忠勤。自今两省御史台官。须文学优长。政治尤异者。特加擢拜。遇庆恩不得以它官转入。其东头供奉官至合门祇候高品至殿头内供奉官至崇班。并不得一例迁授。其不预改转者。当议优与差遣。增其俸给。 


      　　枢密直学士定六员诏大中祥符 

      　　宥密之地。出处深严。论思之臣。践扬清要。虽素由于慎简。尚未立于定员。矧侍从才难。轩墀望峻。在选贤之攸重。宜着位之有常。枢密直学士自今以六员为定。 


      　　令川峡官许去本贯三百里外守官诏天禧四年二月庚午 

      　　区域之广。官师实繁。惟籍贯之所存。在条章而有限。察其情志。宁靡怀思。矧夫致政之人。已获退身之适。使还闾里。足表恩荣。悉用推恩。从遂其便。宜令审官院流内铨。自今群官中川峡中有科名、历任无赃罪、经荐举者。三任内许一任去本贯三百里外守官。其年老致仕者。亦许还乡。 


      　　废提刑诏天圣六年正月戊午 

      　　国家忧勤万＜宀禹＞。钦恤群黎。爰分命于使车。冀平反于犴狱。而岁序斯久。官局为烦。仍闻按察之间。或致滋彰之弊。载询公议。深轸予怀。思协便宜。式从废罢。矧惟均漕之任。实分绥抚之权。俾复旧规。委之专领。当副省官之旨。伫旌举职之劳。宜令逐路提点刑狱朝臣。限敕命到日。将本职公事及应承受到宣敕诸般文字等。交割与转运使副管勾讫。发来赴阙。其本司合行省去事件。委转运司指挥讫奏。所有公人。并发遣归元差来处。不得占留。 


      　　罢宫观使诏天圣七年七月乙酉 

      　　近以上穹降灾。灵馆为烬。然重循儆戒。俾辍缮完。载惟列真之庭。皆有侍祠之使。荐形封奏。达于予闻。以谓国家因事建官。非为定制。况夫董荐享之事。备科式之文。宜徇所陈。无烦总领。其罢诸宫观使。止令判官同管勾宫观事。 


      　　置天章合待制诏天圣八年十月壬寅 

      　　朕以纂膺宸统。祗率先猷。内奉长乐之尊。外洽右文之化。聿臻嘉靖。钦服燕诒。真宗皇帝燀赫景炎。丕隆宝构。受翠妫之旧箓。发谷口之浚源。纪号陟于乔封。奠琮造乎方泽。凡资礼乐之用。积成辰象之篇。俯近紫楹。创崇层阁。榜以天章之美。冠于策府之名。焕乎尧言。星罗而云布。皦如万律。玉振而金相。虽敦稽古之风。未立建官之署。禀慈闱之懿训。伸孝治之鸿规。特择雅材。俾居迩列。诞敷之德。宣奉于兹。可特置天章阁待制。位龙图合待制下。 


      　　置端明殿学士诏明道二年八月丁巳 

      　　先朝茂建官职。厉精化本。眷中宸之秘殿。列资政之美名。以待时髦。蔚为盛选。朕绍承丕构。奉若鸿规。虽夙御延英。咨询于辅弼。而再临便坐。关决于几微。期奖擢于名儒。益增华于近职。式资顾问。用广谋猷。宜置端明殿学士。班翰林资政殿学士之下。 


      　　复提刑诏明道二年十月二十八日 

      　　惟三尺之法。守一成之文。顷在先朝。常颁明诏。慎柬端良之士。俾分提振之权。盖虑囹圄滞淹。尚多无告。官吏能否。或所未知。爰稽按行之勤。庶洽治平之化。迩后事任斯久。渐致滋章。州郡之间。或闻苛扰。寻罢厥职。颇旷攸司。今以区域之中。狱犴斯广。转漕之吏。廉按难周。恐有失于详明。思复遵于规制。减吏员之冗数。绝迎送之重劳。务敦简易之风。用符钦恤之旨。布告中外。当体朕怀。 


      　　三司使副未久不得迁易诏景祐元年二月庚申 

      　　眷言会府。专制国财。使领之权。总临于诸部。副贰之列。分干于攸司。名秩颇崇。政务尤剧。凡所更践。莫匪俊良。故有不时而迁。遂成数易之弊。盖念幅员至广。货利惟繁。必牢笼之得宜。乃用度之无失。非久其职。将瘝厥官。期底定之有同。繄服劳之靡懈。庶使详研计簿。狎贯事程。宽物力以阜民。谨岁成而济治。副兹重委。各竭精心。自今三司使副在职未久。毋得非次更易。 


      　　任子诏庆历三年十一月丁亥 

      　　周礼大司乐掌学政。以六艺教群国子。汉制光禄勋典仕籍。以四行察三省郎。兹其官才。本于世胄。然当辨论。必属俊良。今荫法之所原。古典刑之是宪。维因循之日久。寖滋蔓而幸多。敝生作法之凉。滥起推恩之过。且赏延于世。谅非及于疎宗。官惟其人。顾可取乎稚齿。既升仕进之路。复无诲育之科。室不茨墉。田不疆亩。处不裕立身之道。出不闲从政之方。历观贵涂。良鲜旧族。此则上由朝廷法制之不立。下自父兄训导之不孚。故俾宰司。详为着令。使夫冢嗣先禄。以笃为后之体。枝子限年。以明入官之重。设考艺之格。激之向学。立保任之条。勉令率履。前史不云。爵禄者天下之砥石。人君所以厉世磨钝。兹实用焉。庶乎位有称职之才。朝多济世之美。非惟为国进士。是乃为臣立家。咨尔具僚。知朕兹指。宰相使相。旧制除子将作监丞。期亲太祝奉礼郎。自今子并期亲并如旧。其余亲属等第除试衔。枢密副使参知政事。除子太祝奉礼郎。期亲校书郎。自今子孙并期亲尊属如旧制。其余亲属等除试衔。仆射尚书、除子校书郎或正字。期亲寺监主簿。自今子孙并期亲尊属并如旧。其余亲属等第除试衔。三司使、翰林学士、龙图阁枢密直学士、丞郎。除子正字。期亲寺监主簿。自今子并期亲尊属、并如旧。其余亲属等第除试衔或斋郎。龙图合直学士、给事中、谏议舍人、知制诰、龙图天章合待制、大卿监、三司副使、知杂。除子寺监主簿。期亲试衔。自今惟长子听如旧。其余亲属等第除试衔或斋郎、正郎、及省府推判官并馆合官。旧制、遇南郊许奏荐者。自今若曾犯赃。至去官后未复官至正郎及员外郎带职者。只得奏子孙亲属一名。若别有殊绩或领重寄者。勿拘此。其降监当者。即不许陈乞。诸路转运使副、提点刑狱。遇南郊、非正卿及带馆职员外郎、并须于郊礼日前到任一年者方方得奏荐。应奏荫选人。年二十五已上。遇南郊。限半年许赴铨投状。差两制已上三员。于尚书省锁院。置誊录封弥司考试。内习辞业者。试论一首或诗赋各一首。词理可采。不犯考式者为及格。习经业者。春秋礼记毛诗周易尚书人专一经。并兼习律文。试墨义一十道。只问正文五通为合格。其及格者并放选。其不中者且令守选。七选已上经两试。九选已上经三试。至选满日。如有京朝官三人同罪保举。与注远小判司簿尉。如无人举。注、司士参军。或不赴试、又无人举者。吏不理选限。奏荫京官。年二十五已上。每年春季赴国子监投状。差两制以上三人。于大学锁院。依选人考试。其合格者方与差遣。后两任无私罪。有本路转运提点刑狱知州通判同罪保举。即入亲民。如经三试。有三人朝官同罪保举者。亦与小处监当。后两任无私罪。本路转运提点刑狱知州通判有五人同罪保举。方得亲民。其不赴试、又无人举。虽曾三就试。而辞业纰缪、对义不合格者。并不得与差遣。如愿换班行者。与等第安排。其武臣使相。旧制除子东头供奉官。期亲者左侍禁。自今子并期亲并如旧。其余亲属、自左班殿直以下安排。枢密使副、宣徽使、见任节度使。除子西头供奉官。期亲右侍禁。自今子孙并期亲尊属并如旧。其余所属自右班殿直以下安排。六统军诸卫上将军、节度观察留后观察使、内客省使。除子右侍禁。期亲右班殿直。自今子孙及期亲尊属并如旧。其余亲属自三班奉职已下安排。客省使、引进使、防御使、团练使、四方馆使、枢密都承旨、阁门使。除子右班殿直。期亲三班奉职。自今子孙并期亲尊属并如故。其余亲属、自三班借职以下安排。正任刺史、并差使殿侍、诸卫大将军、内诸司使、枢密院诸房副承旨。除子三班奉职。期亲三班借职。自今子孙并期亲尊属并如故。其余亲属与下班殿侍侍卫诸将军内诸司副使枢密院逐方副承旨。只除三班借职。今更不减。若曾犯入己赃后来至诸司副使诸卫将军。只得奏子孙一人。其降监当者。即不得陈乞。诸路提点刑狱官。未该奏荐而合该奏荐路分者。须郊祀前到任及一周年方得奏陈。其川广福建七路初授差遣者。恩泽听如旧。凡奏荫三班参班日。先于军头司试弓七＜豆斗＞力或弩两硕五＜豆斗＞力。施放有条道者为合格。更不试书算。会书算者。于三班院试写家状一本。错三字已上、并算钱谷五件通三者为合格。更不试弓弩。不合格者、且令习学。皆能习孙吴六韬三家兵书、内试义五道。三通为中。更会弓弩为优等。如愿试策。亦试五道。以三通为中。或善五般武艺。鞍马精熟。更通书算者。亦为优等。二项与免短使边上权外寨监押、或权诸寨巡检。如武艺不群及答策设备者为异等。即引见听旨。阵亡之家子孙。不试武艺书算。如无子孙。其弟侄得录用者亦不试。应降指挥后已及十八岁者亦免之。以上文武官僚合该奏荐者。内长子孙皆不限年。虽非长子孙见居长者同。其诸子孙须年十五以上。弟侄须年二十已上。仍须五服内亲。方得奏荐。如妄冒服纪及虚增年。并以上书诈不实论。其合奏异姓。即不问服纪。应子孙曾受恩泽而物故者。若系无子孙食禄。并许再奏之。 




      ●宋大诏令集卷第一百六十二 

      　　政事十五 

      　　官制三 

      　　罢京朝官迁官保任诏庆历五年二月辛卯 

      　　比者京朝官须□人保任。始得迁官。朕念廉士或不能以自进也。其罢之。 

      　　改文明殿学士为紫宸殿学士置天章阁学士诏庆历七年八月戊□ 

      　　嗣宅昌图。懋循大训。慎守盈成之业。敢忘继述之怀。率祗先猷。并建近职。期招选于髦硕。备咨询于话言。爰念昔以正寝之名。冠于学士之职。观题榜之载易。且班联之久虚。然而存定着于禁廷。同尊谥于祢□。乃眷紫宸之制。实法经星之躔。爰重内朝。用更新号。宜改文明殿学士为紫宸殿学士。班次依旧。钦惟圣考。浚发宸文。百篇森布于庙函。三袭肇兴于华阁。肆予缵绍之始。□阐师儒之涂。遂延讲艺之臣。钦伫论思之益。掩玉府藏书之盛。处金门待诏之才。今宜广侍从之员。抑亦副遹追之志。特置天章阁学士。在龙图阁学士之下。 


      　　改紫宸殿学士为观文殿学士诏庆历八年五月乙巳 

      　　乃者因祢宫之尊谥。涉朝寝之故名。爰及官曹。并从改避。载念紫宸之制。聿当上阁之崇。辞补旧员。未安禁职。惟延恩之宝构。乃集□之秘庭。福贶所开。深严莫二。虽仙游之已远。顾初制之□移。宜即清闲。用资延访。矧先圣斋心之地。资冲人览□之怀。仰席盛猷。载新华榜。仍建崇儒之秩。具为备阁之荣。宜以旧延恩殿为观文殿。兼改紫宸殿学士为观文殿学士。班次如旧制。 


      　　置在京都水监罢三司河渠司诏嘉祐三年十一月己丑 

      　　天下利害。系于水为深。自禹制横溃。功施于三代。而汉用平当领河堤。刘向护都水监。皆当时名儒。风迹可观。近世以来。水官失职。稽诸令典。品秩犹存。今大河屡决。遂失故道。百川惊流。或致冲冒。害既交至。而利多放遗。此议者宜为朝廷所以讲图之也。朕念夫设官之本。因时有造。捄敝求当。不常其制。然非专制职守。则无以责其任。非慎择才能。则无以成其效。宜脩旧制。庶以利民。其置在京都水监。内外河渠之事悉以悉之。应置官属及本司合行条制。仰中书裁处以闻。其罢三司河渠司。 


      　　罢同提点刑狱使臣诏嘉祐五年八月乙酉 

      　　敕。国家兼覆＜宀禹＞中。疆理天下。分州立邑。十有八路。惟吏之不平。民之失职。政之颇僻。狱之放纷。未能独察也。故设糺虔之司。使奉钦恤之寄。专属朝臣。贰以武吏。诚欲停疑察枉。释烦决滞。纳民于不冤。流化于无讼。而武吏或出将阀。或由军功。文墨期会。未必深究。监司背项。适增其繁。夫非其习而望其效。违其方而冀其功。不亦难乎。其罢诸路同提点刑狱使臣。令枢密院勘会。已及二年者即令赴阙。未及二年者。与就移合入差遣。及于河北东陕西缘边兵马多处。相度添路分驻泊都监。以次补用。庶几人尽所长。官不虚授。夫转运使之任。所以寄耳目、治财赋、集事功也。江南东西荆湖南北广南东西福建益梓利夔等十一路。此其去京师。远者万里。近者数千里。或跨带山海。崎岖蛮夷。而皆以一员主之。处则无与参虑。出则无与戮力。设有缓急之警。调输之烦。机会一失。民受其弊。甚非豫虑先事之策也。其各增置转运判官一员。三年为一任。选差第二任以上知州资序人。候一任满日与提点刑狱公事。初入知州及第二任通判资序人。候满日与提点刑狱差遣。若居部无状。隳职败事。则重行其罚。盖士常患任之不当其才。则无以见长。用之不久其任。则无以就功。今朕别异文武。使得自试。选擢贤能。使得次进。吾于士大夫可谓无负矣。其各竭力悉心。勉成功名。布告中外。咸谕朕意。 


      　　久任诏嘉祐六年闰八月六日 

      　　中书门下牒、近差官分往诸路州军。计会当职官吏。询究民间疾苦。务从宽恤。然须所在守令得人。使久其任。则能奉行朝廷之意。牒奉敕、朕观古者欲治之世。牧民之吏。多称其官。而百姓得安其业。今求才之路非不广。责善之法非不详。而吏多失职不治。不称所以为民之意。岂今人材独少而世变之殊哉。殆以不得久于其官故也。盖智明才力之士。虽有兴利除害禁奸劝善之意。非稍假以岁月。则吏民亦且媮而不为之用。欲终厥功。其路无由。今夫州县恃以为命者守令也。察其能者。使得久于其官。而褒厚以劝之。岂非所谓先务者哉。今后诸路知军州监、知县县令。内有清白不挠。而政迹尤异。实惠及民者。如系三周年替、到任已及成资。系三十个月替、到任已及一年半。系二周年替、到任已及一年已上。其知州军监、本路安抚转运使副判官提点刑狱官员所属知县县令、既更与本处知州军监通判并连署同罪保举再任。仍须于奏状内将本官到任以来政迹可举实状。一一条列闻奏。委中书门下更加察访。如不是妄举。即进呈取旨。当议量所述政迹及今入资序。相度推恩。许令再任。噫。先王置官域民之大法。朕未能逮也。汉宣。所以致平之要。其又可以不勉哉。咨尔庶工。当知朕指。 


      　　置同知大宗正司官诏治平元年六月丁未 

      　　敕。夫明德以亲九族。正家而刑万邦。古先哲王。罔不由此。朕嗣守丕业。率循旧章。惟皇属之敦和。命宗臣而董正。而累圣承继。百年盛隆。荷宗社之庆灵。茂本支而蕃衍。念其性本于仁厚。宜广学以勤脩。顾其日益于众多。必增员而统理。故外已诏于儒学。各选经师。而内仍择于亲贤。共司属籍。庶乎协赞其职。并脩厥官。纠乃非违。先以正而为率。勉夫怠惰。惟其善而是从。式孚于休。以副予意。 


      　　定磨勘年限诏治平三年九月癸亥 

      　　朕惟制治之本。必始乎官。设官之方。其亦有择。国家承累圣之祚。跻时丕平。而假省寺之官。出厘庶务。许以三祀。俾之一迁。岁月既深。吏员猥积。维海宇至广。工师实繁。以官率人。倍者数矣。肆我台阁。数陈其故。兹用博议。审求臧谋。而封章亟来。请从更制。朕嘉与卿士。图惟厥中。庶几流弊。由此其息。自今待制以上。自转官后六岁。如无过犯与转官。有过依旧条展年。至谏议大夫止。京官四岁磨勘至前行郎中止。少卿监以七十员为定员。内有阙。即检勘前行郎中转官。及四岁以上月日最深者补。其有过展年。及有劳绩减年磨勘者。如旧制。少卿监以上。更不检勘。取旨转官。以上如别有劳绩。或因要重任使。特旨推恩者。不在此例。噫。公诚之心。期共济于道。澄革之始。无或蔽尔私。况上自于要官。俾一从于新令。凡曰在位。咸体朕怀。 


      　　宝文阁置学士直学士待制诏治平四年五月乙巳 

      　　昔我艺祖以神武昌宝祚。太宗以文德光大业。真宗钦崇儒术。仁宗善继谟烈。咸有述作。焕于简编。河汉昭回。奎壁相照。迺规层构。邃在西清。宪上帝藏书之府。章累朝稽古之盛。并揭嘉名。以登畯望。仁祖登遐。先皇纂御。首命近列。论次遗文。钿轴宝函。未终繙录。白云紫气。遽遂上宾。今告毕工。甫将安奉。大训九歌之重。垂世共长。广内秘室之藏。贻谋无极。祇循故事。遹成先志。宝文阁宜置学士直学士待制。着于令。其恩赐依龙图阁学士直学士待制。 


      　　答宰执乞罢功臣表诏元丰元年十一月己亥 

      　　唐之中世。时属多虞。制为功臣。宠厥将吏。因仍弗革。称谓实繁。溢美过情。空名眩实。施之近世。或适权宜。袭至来今。固匪通制。卿等为国丞弼。悃愊无华。帅先臣邻。愿罢功号。朕用嘉叹。其敢弗从。宜如所请。 


      　　改官制诏 

      　　朕嘉成周以事建官。以爵制禄。小大详要。莫不有叙。分职率属。万事条理。监于二代。为备且隆。逮于末流。道与时降。因致驳杂。无取法焉。惟是宇文造周。旁资硕辅。准古创制。义为可观。国家受命百年。四海承德。岂兹官政。尚愧前闻。今将推本制作董正之原。若稽祖述宪章之意。参酌损益趋时之宜。使台省寺监之官。实典职事。领空名者一切罢去。而易之以阶。因以制禄。凡厥恩数。委如旧章。不惟朝廷可以循名。考正万事。且使卿士大夫莅官居职。知所责任。而不失宠禄之实。岂不善欤。其合行事件。中书门下可条具闻奏。故兹诏示。想宜知悉。 


      　　赐门下诏 

      　　敕门下。先王以道在天。列而为事。陈而为法。人各有分然后安。官各有守然后治。三代以降。累世相仍。寖迷本原。遂乱名实。余弊斯积。其流及今。朕悯古弗还。因时改造。是正百职。改复六联。先后重轻。粗获条次。小大贵贱。迭相维持。差择群材。分委成宪。伫观来效。共致丕平。或有弗钦。将底厥罪。新除省台寺监官。详定官制。所以着所掌职事。如被选之人。不循分守。敢有僭紊。其申谕中外。违是令者。执政官委御史台弹奏。尚书已下。听长官纠劾以闻。 


      　　熙明阁置学士待制诏建中靖国元年二月庚子 

      　　朕奉先思孝。恭己承祧。绍累圣之丕基。扬烈考之先训。神宗皇帝神心经纬。圣学缉熙。百度惟新。备矣有周之庶事。四方其训。巍乎。尧舜之成功。言则为文。昭如云汉。宝之垂世。炳若丹青。仙驭升遐。泰陵继序。乃眷祖宗之旧。悉藏金玉之编。邃在西清。并崇华构。爰咨迩列。俾访遗文。钿轴未终。云軿忽远。肆冲人之纂绍。惟往宪之钦承。用揭嘉名。仍延硕望。诒谋有永。岂图琬炎之并陈。与天无穷。是惟奎璧之相照。宜以显谟阁为熙明阁。仍置学士待制。 


      　　省台寺监牧守监司以三年为任诏崇宁元年七月三日 

      　　内外官并以三年为任。乃元丰旧制。比岁以来。官守屡易。至有岁内再三改移。暂居官次。突不及黔。时序未更。已闻移去。惟是觊望进擢。日俟迁升。决辞讼则鲜肯究心。视公局则犹同传舍。簿书案牍。首尾罕详。吏缘为奸。民受其弊。盖是除拟之际。爱恶未同。顺亲爱者。务令资任暗升。因憎恶者。欲令迁徙不定。遂致老幼怀道途之畏。吏卒疲将迎之劳。送往迎来。烦扰百出。唐虞考绩。几成虚文。自今后、内自台省寺监。外及牧守监司。宜一切依元丰旧诏。并以三年为任。如未及成资以上。不得辄有替移。其在祇率先猷。无或遗戾。惟吏安厥职。民怀其惠。乃称朕绍休圣绪之志。 


      　　诫约勿援韩忠彦例以戚里宗属为三省执政官诏崇宁二年七月二十日 

      　　朕观前世外戚擅事。终至祸乱天下。唯我祖考。创业垂统。承平百有余年。外戚之家。未尝与政。厥有典则。以贻子孙。即政之初。以驸马都尉韩嘉彦兄忠彦为门下侍郎。继除宰相。方朕恭默。弗敢有言。给事中刘拯抗疏论驳。亦不果听。上违祖考成宪。下虞前世祸乱之失。其自今勿复援忠彦例。以戚里宗属为三省执事。世世守之。着为甲令。 


      　　诸州军县镇增员依旧诏大观元年正月十一日 

      　　国家承平。垂百五十年。生齿繁庶。数倍于祖宗建国之日。法令增多。亦数倍昔时。而州县建官员额。循沿旧制。人不胜任。事因不举。夏商官倍。至周益详。量时制员。亦各用乂。今百度惟新。人才既富。因能以任。庶几先王。比缘裁省。员多阙少。士失所养。其崇宁四年以前。除巿易外。诸州军及县镇处增置官员。不系本年并废并崇宁新降吏部格令。并依旧法施行。其额阙。可一并检举注拟。庶使人无留滞之叹。以追多士以宁之美。播告中外。咸使闻知。 




      ●宋大诏令集卷第一百六十三 

      　　政事十六 

      　　官制四 

      　　建徽猷阁等官诏大观二年二月十五日 

      　　朕惟哲宗皇帝睿武文明。神机独断。道与时运。沉潜无方。然事天治人。彰善瘅恶。训迪有位。攘却四裔。号令指麾。若揭日月。盖自亲揽庶政。始大有为。一话一言。罔不仪刑神考之典故。辑熙绍复。着在简编。与熙宁元丰所行。相为始终。比命有司。广加裒辑。成书来上。本末粲然。诚可传无穷施罔极矣。若昔祖宗述作。皆有宝藏之所。参列广内。揭为嘉名。世择儒臣。以资访纳。今将率由成宪。匹休前烈。则夫名以出信。不可无所考也。在诗有之。君子有徽猷。是惟询德之美。而观道之成。于是乎在。其哲宗皇帝御集阁。以徽猷为名。仍置学士待制。故兹诏示。想宜知悉。 


      　　寄禄官不分左右御笔大观二年三月十五日 

      　　寄禄官。在神考时不分左右。曩虽厘正。犹有存者。若尽去之。则序爵制禄。等纫差少。人易以及。可令有司条画以闻。 

      　　复宫观县丞御笔手诏政和二年六月空日 

      　　古者官以治事。事有繁简。官有寡多。唐虞建官惟百。夏商官倍。迄于成周。王所治千里之畿。而已分职率属。至二千有几。因世制宜。咸克用乂。朕绍休考烈。获承百五十年之丕绪。地日以辟。民日以广。事日以繁。而建官之数。仍循祖宗之旧。逮至于今。员多阙少。世之以官为冗。而不知多士以宁之美。患事不举。而不知官少力不任之弊。乃者。有司不舒究其本。又减员额。削禄廪。欲省官裕国。国用无所□。而士之仕者。仰不足以事。俯不足以育。朕甚悯之。在熙宁中。先帝董正治官。尝诏宫观置员。县置丞属。实在乎是。继志广声。其可后乎。所有宫观县丞。并依大观三年四月以前指挥。后降指挥。更不施行。其余减罢官阙。可令尚书省具合存废以闻。 


      　　新定三公辅弼御笔手诏政和二年九月二十五日 

      　　所与共天下之政者。惟二三执政之臣。而官称之名。位序之实。未足以垂于万世。昔我神考。训迪厥官。有司不能承奉。仰惟前代。而以仆臣之贱。充宰相之任。六卿之职。为三公之官。有志改为。或未遑暇。朕遹追来孝。若昔大猷。稽三代公孤之名。考左辅右弼之号。是正名实。惟古之师。分职率属。期予于治。官不必备。而惟其人。祗于新书。克慎厥服。同底于道。以成烈考之志。岂不韪欤。故兹诏示。想宜知悉。三公\三师新官\旧官太师\太师太傅\太尉太保\太保 


      　　此古三公之官。为宰相之任。今为三师。古无三师之称。合依三代为三公。论道经邦。燮理阴阳。官不必备。惟其人。为真相之任。 

      　　三少P三公 

      　　新官P旧官 

      　　少师P太尉 

      　　少傅P司徒 

      　　少保P司空 

      　　太尉以下。旧为三公。缘司徒司空。周六卿之官。非三公之任。乃今之六曹尚书是也。太尉秦官。居主兵之任。亦非三公。太尉司徒司空合罢。并依周制。立三孤之官。乃次转之位。三孤贰公洪化。寅亮天地。或称为三少。为次相之任。 


      　　尚书省 令太宗皇帝曾任今宰相之官。多不须置。 新官P旧官 

      　　太宰P左仆射 

      　　少宰P右仆射 

      　　门下省 新官旧官 

      　　左辅P侍中 

      　　中书省 新官P旧官 

      　　右弼P令 

      　　改武选官名诏同上 

      　　昔在神考。董正治官。肇建文阶。以禄多士。联职合治。各有等差。名实既宾。以克用乂。而武选官称。循沿末世。有志未就。以迄于今。述而后明。靡敢怠废。朕夙夜惟念。易而新之。训迪厥官。自我作古。夫名不正则言不顺。言不顺则事不成。凡尔有官。尚慎乃止。钦哉成宪。其尔之休。所有武阶磨勘迁改请给奏荫等。凡厥恩数。悉如旧章。咨尔有众。祗于新书。毋忽。 


      　　横行 新官P旧官 

      　　通侍大夫P内客省使 

      　　正侍大夫P延福宫使 

      　　中侍大夫P景福殿使 

      　　中亮大夫P客省使 

      　　中卫大夫P引进使 

      　　拱卫大夫P四方馆使 

      　　左武大夫P东上合门使 

      　　右武大夫P西上合门使 

      　　中亮郎P客省副使 

      　　中卫郎P引进副使 

      　　左武郎P东上合门副使 

      　　右武郎P西上合门副使 

      　　右十二阶。大夫带遥郡仍旧。内通事舍人合门祗候看班祗候仍旧。 

      　　皇城使以下 新官P旧官 

      　　武功大夫P皇城使 

      　　武德大夫P宫苑使 左右骐骥使 内藏库使 

      　　武显大夫P左藏库使 东作坊使 西作坊使 

      　　武节大夫P庄宅使 六宅使 文思使 

      　　武略大夫P内园使 洛苑使 如京使 崇仪使 

      　　武经大夫P西京左藏库使 

      　　武义大夫P西京作坊使 东西染院使 礼宾使 

      　　武翼大夫P供备库使 

      　　右八阶。带遥郡仍旧。 

      　　皇城副使以下 新官P旧官 

      　　武功郎P皇城副使 

      　　武德郎P宫苑副使 左右骐骥副使 内藏库副使 

      　　武显郎P左藏库副使 东作坊副使 西作坊副使 

      　　武节郎P庄宅副使 六宅副使 文思副使 

      　　武略郎P内园副使 洛苑副使 如京副使 崇仪副使 

      　　武经郎P西京左藏库副使 

      　　武义郎P西京作坊副使 东西染院副使 礼宾副使 

      　　武翼郎P供备库副使 

      　　右八阶。 

      　　内殿承制以下小使臣 新官P旧官 

      　　敦武郎P内殿承制 

      　　修武郎P内殿崇班 

      　　从义郎P东头供奉官 

      　　秉义郎P西头供奉官 

      　　忠训郎P左侍禁 

      　　忠翊郎P右侍禁 

      　　成忠郎P左班殿直 

      　　保义郎P右班殿直 

      　　承节郎P三班奉职 

      　　承信郎P三班借职 

      　　进武校尉P三班差使 

      　　进义校尉P三班借差 

      　　右一十二阶。 

      　　入内内侍两省 供奉官P东头供奉官 

      　　左侍禁P西头供奉官 

      　　右侍禁P殿头 

      　　左班殿直P高品 

      　　右班殿直P高班 

      　　仍旧P黄门 

      　　祗候侍禁P祗候殿头 

      　　祗候殿直P祗候高班 

      　　祗候黄门内品P祗候高班内品 

      　　仍旧P祗候内品 

      　　仍旧P贴祗候内品 

      　　右一十一阶。八阶改三阶仍旧 

      　　大将等 新官P旧官 

      　　进武副尉P大将 

      　　进义副尉P正名军将 

      　　守阙进义副尉P守阙军将 

      　　右三阶。 

      　　殿侍 

      　　新官 

      　　下班祗应 

      　　差在京宗室及外州军祗应称殿侍。非是。除东西班应奉人依旧外。余令改作下班祗应。 

      　　正任 

      　　节度使 

      　　观察留后 

      　　观察使 

      　　防御使 

      　　团练使 

      　　刺史 

      　　右六阶、仍旧。不带持节等。 

      　　南班环卫官 

      　　诸卫大将军 

      　　诸卫将军 

      　　率府率 

      　　率府副率 

      　　别无领职。不碍官制。合依旧。 

      　　卫官各有三等。上将军大将军将军共四十六阶。 

      　　左右金吾卫 

      　　左右骁卫 

      　　左右武卫 

      　　左右屯卫 

      　　左右领军卫 

      　　左右监门卫 

      　　左右千牛卫 

      　　左右卫 

      　　合依旧 

      　　率府率、率府副率、五等十阶。 

      　　左右卫司御率府率 

      　　左右卫清道监门内率府率 

      　　左右卫司御清道率府副率 

      　　左右监门率府副率 

      　　左右内率府副率 

      　　合依旧 

      　　医职 和安大夫 成和大夫 成安大夫 成全大夫P军器库使 

      　　保和大夫P西绫锦使 

      　　保安大夫P榷易使 

      　　翰林良医P翰林医官使 

      　　和安郎 成和郎 成安郎 成全郎P军器库副使 

      　　保和郎P西绫锦副使 

      　　保安郎P榷易副使 

      　　翰林医正P翰林医官副使 

      　　　　 



      ●宋大诏令集卷第一百六十四 

      　　政事十七 

      　　官制五 

      　　改命妇封号御笔政和二年十二月二十三日 

      　　古者妻随其夫之爵。朕国家承袭五代。事不师古。因陋循旧。或有未革。今命妇犹封县君郡君。在昔元丰。改作未就。小君之称。虽见于古。今裂郡县以称君。盖非妇道。又等级既少。重轻不伦。全无差别。可依下项。 


      　　通直郎以上初封 

      　　孺人 

      　　朝奉郎以上封 

      　　室人后改为安人 

      　　朝奉大夫以上封 

      　　宜人 

      　　中散大夫以上封 

      　　恭人 

      　　太中大夫以上封 

      　　令人 

      　　侍郎以上封 

      　　硕人 

      　　尚书以上封 

      　　淑人 

      　　执政官以上封 

      　　夫人 

      　　并名随其夫之官称封之。武臣准此。若封母则随其父官。应夫若父祖爵至公侯伯子男者。则随所封五等。谓如南阳县开国男则随其爵称南阳县男令人。封魏国公则称魏国公夫人之类。庶几近古。不至差紊。 


      　　置宣和殿学士御笔政和五年四月二十四日 

      　　宣和秘殿。建自绍圣中。经毁彻废。更至崇宁初。继复缮完。朕万几余暇。游息须臾之间。未始不居于此。近置直殿。以左右近侍官典领。吾□□□□有以处之。宜置新班。以彰荣近。以永其传。可置宣和殿学士。班在延康殿学士之下。以两制充。听旨除授。凡厥恩数。并依延康殿学士体例施行。 


      　　不得托边事辟守臣御笔手诏政和五年八月八日 

      　　艺祖深鉴五季藩镇。得自置吏。而驯致专恣。有末大之患。故郡县之官。一命已上。自天子出。为万世法。况守土之臣。实分符竹。有民社之寄。比来诸路节□夤缘请求。数乞辟置守臣。侵紊国法。渐不可长。□欲致于理。自今敢有托边事要请辟置守臣者。以违御笔论。 


      　　增置贴职御笔政和 年九月 日 

      　　天下人材富盛。□□□事□□众。官职之名寡少。不足以褒延多士。增置贴职□资。今后依此迁授。直秘阁、直征猷阁、直显谟阁、直宝文阁、直天章阁、直龙图阁、秘阁修撰、右文殿修撰、集英殿修撰。 


      　　改将仕郎等官名御笔手诏 

      　　假板官、行于衰乱之世。姑从板授。盖非真官。不可循用。可依下项。假将仕郎可去假字。与初官人犹未入仕、可为将仕郎。假承务郎可为登仕郎。假承事郎承奉郎可为通仕郎。旧将仕郎已入仕。不可称将仕郎。可为迪功郎。旧登仕郎可为修职郎。旧通仕郎可为从政郎。余并依旧。通为十阶。 


      　　横行增宣正等职任御笔政和六年十一月三十日 

      　　官爵以待劳能。今兴事造功。能者辈出。而官名不足。非以宠奖多士。可增下项。仍通旧依此。郎亦如之。惟不置通侍右武左武拱卫翊卫中卫中亮中侍协忠履正宣正正侍通侍。 


      　　杂流迁至横行恩数请给奏荐依武功大夫御笔政和六年十二月二日 

      　　横行之仕。联职殿陛。其选甚高。比岁兴事造功。夤缘恩赏。杂流叨冒。浸以混淆。无所甄别。可自今应杂流迁至横行者。其应干恩数请给奏荐者。并只依武功大夫法施行。仍着为令。 


      　　观察留后改为承宣使御笔政和七年六月十一日 

      　　观察留后。乃五季藩镇。身离官所。以亲信留充后务之称。不可循用。可冠以军名。改为承宣使。 

      　　臣僚上言内外官以三年为任御笔政和七年十二月十日 

      　　三载考绩。以弊吏治。内外任官。各正其名。奏称陈乞。遵守宪度。与胥吏丐赏。经由审实。则士大夫无苟禄紊法攀援无厌之心。而胥吏绝侥冒之求。臣僚所请善当时事。可依所奏。取旨施行。 


      　　监司郡守自今三载成任不许替成资阙诏政和八年三月五日 

      　　朕嘉唐虞三载考绩。成周之盛。亦惟三岁大计吏治。夫监司按察一路。郡守师帅千里。数变易则下不安。民知其将久。乃服从其教化。矧簿书有缘纪之弊。部曲有迎送之劳。官司有馈送之费。贤与能者。功未及与成。奸与惰者。罪未至于着。赏以苟得。刑以幸免。殆未足以法上古黜陟诛赏之政。自今监司郡守。可依累降指挥。三载成任方替。更不许替成资阙。违者以违御笔论。二省常切遵守。御史台觉察弹奏。 


      　　监司郡守不得申陈通理诏政和八年二月二十三日 

      　　监司郡守。必三载而后代。然后功罪可考。而赏罚可行。先王之政也。比降手诏。勿替成资。而通理满阙。尚未该载。附会营私。出于为利。则数易之患。犹未尽去。今后并须实满三岁。不得申陈通理。违者以违御笔论。 


      　　太师鲁国公以下兼神霄玉清万寿宫使副等政和八年六月三日癸未 

      　　道隐于小。成流于□。俗人不足与明。不显于世。朕作新斯人。以觉天下。神霄玉清府。实总万夫。监临下土。比诏四方改营宫宇。以迎神贶。官吏□□不一。尚未就绪。更赖辅弼大臣。同寅协力。宰臣可兼神霄玉清宫使。执政官充副使。判官听旨差。自改官制。不置使名。权时之宜。庶克育济。候道教兴隆。宫宇悉备。即罢。十月二日奉圣旨。太师鲁国公蔡京、少傅太宰郑居中、少保少宰余深、检校太保领枢密院事童贯并兼充神霄玉清万寿宫使。知枢密院事邓洵武、门下侍郎薛昂、中书侍郎白时中、尚书左丞王黼、宣和殿大学士蔡攸并兼充神霄玉清万寿宫副使。仍给敕。判官听旨差。 


      　 



      ●宋大诏令集卷第一百六十五 

      　　政事十八 

      　　举荐上 

      　　令翰林学士文班常参官曾任幕职者各举宾佐令录一人诏建隆三年二月庚寅 

      　　宾佐之任。实赞于宣风。令录之官。盖资于抚俗。方期共理。咸在精求。虽选士之规。无时不举。而知人之道。自古攸难。得以才升。必从类取。宜令翰林学士文班常参官曾任幕职州县者。各举堪为宾佐令录一人以闻。如有近亲。亦听内举。即于状内具言。除官之日。仍署举主姓名。或在官贪浊不公。畏懦不理。职务废阙。处断乖违。并随轻重。连坐举主。 


      　　令陶谷以下举堪藩府通判官诏干德二年七月辛卯 

      　　得士者昌。既允资于共理。荐贤受赏。宜各举于所知。将选器能。必求名实。宜令翰林承旨陶谷、学士窦仪、太常卿边光范、御史中丞刘温叟、刑部侍郎刘熙古、枢密直学士赵逢、给事中刘载、马士元、沈义伦、谏议大夫王营、冯瓒、知制诰王着、卢多逊、起居郎氏居方、窦侃、起居舍人刘兼、李铸、左补阙宋温故、王格古、拾遗徐雄、秘书监尹拙、左庶子杨格、鸿胪少卿聂崇义、右司郎中张鸾、吏部郎中邓守中、兵部郎中贾玭、张湜、司勋郎中率汀、礼部郎中李铉、工部郎中边玗、开封令任傲。浚仪令柴自牧、左司外郎张澹、司勋外郎朱洞、刑部外郎和岘、司门外郎蒋元吉、工部外郎滕白、河南少尹卢亿、侍御史阎丕、高雅、殿中侍御史李穆、雷德骧、冯炳、王祐、师颂等。于见前任幕职京官州县官中。各举堪为藩郡通判官一人以闻。务在公清。仍须通敏。除官之日。仍署举主姓名。如辄敢徇私。显彰谬举。致州政之有滥。在职任以乖方。并量事状重轻。连坐举主。 


      　　举有文学诏开宝六年十一月癸丑 

      　　设官分职。贵以才升。选贤任能。必资类举。庶叶尽公之道。用符责实之求。应文班常参官进士及第者。各举有文学者一人。具名以闻。 

      　　长吏荐判司簿尉当行对授以知县诏太平兴国六年正月乙巳 

      　　合长之任。所以字民。百里之裁制自专。一邑之惨舒攸系。朕深惟政理。用洽小康。而所司抡才。未能称职。况今封疆混一。县邑繁多。动皆阙员。历年未补。铨衡则拘常调而不拟。州郡则缘下吏以为奸。朕思其所长。用立新制。与其限于资级。不若校以行能。俾下位以柬求。令长吏而保举。俾其用试。以观其才。傥及报政之期。自有陟明之典。宜令诸路转运司指挥管内州军。令逐处长吏。于见任判官簿尉内。有清廉明干者。仰具奏举。当传召赴阙引对。授以知县。秩满差其殿最。以定黜陟。 


      　　令转运使荐知县通判及监管事务常参官二人诏太平兴国六年正月丁卯 

      　　虞辟四门。聿成稽古之美。汉设三道。爰号得人之盛。朕祗膺大宝。奄宅中区。万几靡惮于躬亲。十室弥勤于咨访。取贤之劳斯至。待士之礼甚优。以至发策决科。亲选其造秀。范金合土。大启乎胶庠。设公库以待逸才。建善旌而延谠议。九九之伎。么微而必取。翘翘之楚。幽隐而不遗。尚念中外之间。官品并设。罔能遍识其面。何以尽知其材。或恐英俊沉于下僚。贞退耻乎自伐。傥非慰荐。遂至湮沦。在虚己以徒劳。亦覆盆而不及。宜举进贤之诏。用推振滞之恩。应诸州知州通判及监管事务常参官等。如有履行着闻、政术尤异、及文学优赡者。委逐路转运使各具二人。以姓名闻。当量材甄奖。 


      　　令学士两省御史台尚书省保举可升朝者一人诏雍熙二年正月甲寅 

      　　国家书轨混同。封域辽远。将共康于庶务。必广择于群材。举其所知。厥有前典。况今冠裳之列。俊乂尤多。虽蕴长才。或居下位。守道者以躁进为耻。怀能者以自炫为非。式开荐善之门。用广得人之路。宜令翰林学士、两省、御史台、尚书省、保举京朝幕职州县可升朝者各一人。 


      　　令转运长吏不得擅举人为部下官诏雍熙四年八月乙未 

      　　荐贤举善。合狥至公。行爵出禄。举无虚授。苟非得其才实。亦何恡于宠恩。近者诸处奏荐。多是亲党。既伤公道。徒启幸门。用塞津蹊。宜行条贯。自今诸路转运使副及州郡长吏并不得擅举人充部下官。如有阙员处。当以闻。 


      　　令荐堪充转运知通诏淳化元年四月甲寅 

      　　陶唐之建百官。故内外之务治。东汉之命八使。故郡国之政行。国家柬求贤才。分委职任。总漕运者惨舒之攸系。领牧守者风化之所先。苟非其人。民受其弊。万机之剧。九重之深。仄陋有所未知。翘楚何由尽得。并命着位。俾之荐能。深体宵旰之勤。无惮亲雠之举。宜令在朝知制诰已上官。每两人共于常参官内保举一人堪充转运使副者。其员外郎已上。每两人共于京朝官内保举一人堪充转运使副者。其员外郎已上。每两人共于京朝官内保举一人堪充知州通判者。限两月内以名闻。仍令御史台催督。 


      　　令常参官于京官内举堪升朝官一人诏淳化三年正月乙巳 

      　　昔舜禹之有天下也。选于众而举善人。则不仁不善者斯远矣。矧今提封至广。设官尤众。举选既限于常调。英俊多沉于下僚。公车之前。或耻于自荐。中堂之远。何由而尽知。宜令庶僚。各务公举。传曰。如有所誉者。其有所试矣。朕当亲览。序而进之。应在朝常参官。并令于京官内保举堪充升朝官各一人。 


      　　令州府军监岁终件析转运使尤异之绩诏淳化三年正月戊午 

      　　国家择干蛊之才。领转漕之任。生民系乎舒惨。国用倚之盈虚。百吏承风。在举措而宜慎。三年会计。固黜陟以是行。苟无课最之文。曷伸惩劝之道应诸道转运使。自今厘革庶务。平反狱讼。及货材盈羡。飞挽办集。有利于民等事。并令所在州府军监。每岁终件析以闻。非尤异之绩者。不得申举。 


      　　许首所举改节诏淳化四年五月戊子 

      　　向者并命有位。各举所知。其有内宽外深。先贞后黩。修饰边幅。初刻意以取容。污染脂膏。或中道而改节。既革面之可畏。信知人之亦难。败政聿彰。从坐斯及。有位之士。在责实以宜然。中庸之材。亦求备而非允。特申明诏。用示至公。今内外官所举内改节为非者。并许举主陈首。免其罪焉。 


      　　约束荐官诏淳化四年闰十月丁亥 

      　　为国之道。不过称其善人。立身之方。亦在伸于知己。向者并令推荐。思振滞淹。而乃蔑视宪章。公行请托。盘辟雅拜。昔者犹坐于左迁。朋党比周。今兹不畏于舆颂。宜别置于约束。庶渐致于澄清。自今外官所有论荐。并须列所荐□爵里及履历殿最。件析以闻。不得有隐。 


      　　令丞郎给舍举可守大郡者诏咸平二年正月甲子 

      　　朕思得良吏。惠绥庶民。宜令尚书丞郎给舍各举升朝官一人。详明吏道可守大郡者。限一月内以名闻。俟更三任有政绩。当议奖其善举。有赃私罪亦连坐。 

      　　令举大藩及边郡知州诏景德元年九月庚寅 

      　　牧守之官。历代为重。共治之叹。兹焉不诬。方将惠养黎元。抚宁边鄙。询于有位。举尔所知。勉择周才。以副虚伫。宜令翰林学士宋白而下七十二人。于京朝官及诸司使已下、合门祗候已上。举历任无赃罪、堪充大藩及边郡知州各一人。具历任功过以闻。如任内犯赃及不如举状。并连坐之。 


      　　令晁迥等举堪大藩知州二人诏景德四年九月乙巳 

      　　乃眷守臣。寔分朝寄。询求民瘼。宣布诏条。咸冀得人。俾之受任。宜咨着位。各举所知。务择廉能。用副忧恤。其令翰林学士晁迥等。各举常参官堪充大藩知州二人。具历任功过以闻。如任使后不如举状。并当连坐。 


      　　转运发运提刑举官历任内犯入己赃同罪诏大中祥符二年四月癸卯 

      　　懋建庶官。劳求多士。俾援能而举善。期授任以得人。苟爽至公。则亏慎选。爰颁诏旨。用示朝章。且进达贤良。宜膺上赏。称荐谬滥。亦在深惩。特明黜陟之科。冀尽详延之意。自今诸路转运使副、提点刑狱官。保举京朝幕职州县官使臣。如改官后五年无过。有劳干事者。其本官及举主特酬奖。杖已下公罪者。亦别取进止。若历任内犯入己赃。并同其罪。 


      　　令翰林学士以下岁举官诏大中祥符三年四月戊午 

      　　朕以六合之大。万务之繁。思获时才。共兴邦治。欲庶官之咸允。在慎简以为宜。愿惟纲条。未甚振举。广荐扬之路。则奔兢滋多。绝保任之文。则俊英易失。爰议酌中之制。用成可久之规。冀协佥谋。以防过听。自今每年终。翰林学士已下举常参官三班使臣幕职州县官各一人。明言治行。堪何任使。或自己请委。或众共推称。至时令合门御史台计会催促。如年终无举官状。即具奏闻。当行责罚。如十二月内差出。亦须举官后方得入辞。诸司使至内殿崇班、曾任河北东陕西及川广钤辖亲民者。亦同此例。诸路转运使副、提点刑狱官、知州军通判结罪奏举部内官属。不限人数。明言在任劳绩。如无人可举。及显有踰滥者。亦须指述。不得顾避。以次年二月二十五日已前到京。如有违限。委都进奏院具名以闻。当以不申考帐例科罪。三司使副即结罪举奏。在京掌事京朝官使臣。仍各令中书置籍。先列被举人名衔。次列历任功过。及举主姓名。荐举度数。一本留中书。一本常以五月一日进内。次年籍内。仍计向来功过及荐举度数。使臣即枢密院置籍。两省尚书御史台官凡出使回。并须采访所至及经历邻近群官治迹能否。如邻近及经由州县访闻群官善恶。亦许同奏。先于合门投进后方得入见。或朝廷要人任使、及有不治州县、难了公事、并于上件籍内选择过犯数少、举任及课绩数多、并资历相当者差委。仍于宣敕内尽列举主姓名。或能一任□集、即特与迁转。苟不集事。本犯虽不去官。亦移闲慢僻远处。内外群臣并举及三人干事者。仰中书枢密院具名取旨。当与酬奖。如并举三人不集事。坐罪不至去官。亦仰奏裁。当行责降。或得失相参。亦与折当。诸路转运司诸州军管内有未中伦理及繁难事务、须朝廷选官临监者。三司审刑院有累经会问举驳未了钱谷刑狱公事。委同州县不能结绝须自朝命遣官者、亦于籍内选差。幕职州县官三任七考以上。使臣在班十年以上历任无私罪、实有课绩无人奏举者、亦许经所由司自叙。即令主判官验问材地可否。选人试刑名时务各三道。使臣愿试边事及刑名时务者。亦听。如实有可取。即送中书枢密院。再加考核取裁。如流内铨三班院、体量得选人使臣。别无殿累。显有劳绩。书判材识。实堪任使者。亦许先送中书枢密院参详。别与引见。每年各不过十人。不得将势家子弟充数。近臣除郊祀承天节及委寄差遣旧有恩例外。更不得非次为亲戚陈乞恩泽。 


      　　在京常参官举幕职官充京官者举见任在外官诏大中祥符五年六月壬戌 

      　　朕向虞下位。尚有遗材。务广搜扬。俾从保任。盈庭之士。削牍继臻。苟或久处外官。未能自达。共形封奏。谅协至公。其有来赴阙庭。方参选调。既经引对。复览奏章。冀乃陟明。兹为昧进。况已多于振拔。宜益慎于柬求。自今在京常参官二员、共举幕职州县官一员充京官者。听举见任在外官。其已赴选者。不在举限。 


      　　令王钦若等荐人诏大中祥符七年十二月丙辰 

      　　朕稽若前训。茂建众官。期式序以彝伦。在协宣于公共。眷惟迩列。爰及清班。因多阅于材能。宜交荐于廉茂。其令王钦若、陈尧叟、冯拯、赵安仁、洎林特等。各于见任京朝幕职州县官内举两人。或博知民政。或更练刑章。可以莅繁剧之司。可以守边防之寄。悉从条析。期用所长。仍并须自来并无赃私罪、幕职州县官考限合元敕者。限十日内件析以闻。擢用之后。犯入己赃、私罪犯、及不如举状亦连坐。 


      　　令王钦若等举人诏大中祥符八年正月庚戌 

      　　国家提封至广。抚俗惟勤。式资成务之才。共康庶绩。载念设官之重。特示周询。惟中外之荩臣。荷朝廷之忧寄。当循公举。式助精求。足观品藻之能。用副详延之意。宜令王钦若、陈尧叟、冯拯、赵安仁、及林特等。各于见任供奉官侍禁殿直内举一人。素谨行藏。兼资武勇。或励精民政。或练达军机。勤干可以剸烦。智能足以驭众。并加宠擢。分掌事经。所期效用适时。绝滞淹之叹。无俾贪荣冒进。贻侥幸之讥。所举并须无赃滥及习识文字。明具所长。堪何任使。限一月内以闻。如擢用后。犯入己赃。悉当同罪。自余赃私及不如举状。亦当连坐。其合门祗候诸路走马承受公事者。不在举限。 


      　　令冯拯等举可充川峡知州通判诏大中祥符八年十月己丑 

      　　汉宣有言。与我共治者惟良二千石尔。朕言念兴化。慎乎择言。矧夫远民。宜得循吏。而有司止用资序。分命郡条。或政治之乖方。则吾人而曷诉。是用申诏有位。各扬所知。庶宽宵旰之忧。俾洽惠和之化。苟得人而着称。必行赏以旌能。勉徇至公。协予精选。宜令冯拯已下。各于见任京朝官内。举无赃滥者一人。充川峡知州军通判。限十日内以闻。如任用后犯入己赃、或酷刑枉法生事、并同罪。不如举状亦连坐。其显有绩效。得替日当议升陟。两任无违阙者。奖其所举。 




      ●宋大诏令集卷第一百六十六 

      　　政事十九 举荐下 

      　　不许举官陈首诏大中祥符九年三月壬戌 

      　　顷者屡诏有位。各举所知。庶获干材。用委事任。而殊乖精择。莫副详延。虽失实以当辜。虑徇私之未革。爰敷明谕。庶叶至公。自今文武群臣。举官犯赃。举主同罪。不至追官及经恩原降者。仰审刑院具情理奏裁。当议量贬官秩。或降差遣。如前所举官间有贪浊。亦许陈首。自今必择廉能。乃形公举。更不在陈首之限。 


      　　令冯拯已下五十人各举供奉侍禁殿直一人诏大中祥符九年十月壬子 

      　　朕纂绍丕图。寅恭庶政。设官分职。缅务于求才。责实循名。每期于选众。虽励精于采择。尚轸虑于滞淹。是用博访荩臣。特颁明诏。俾陈公举。庶叶佥谋。宜令户部尚书知陈州冯拯以下五十人。各于供奉官侍禁殿直内举一人。素守廉勤。兼资公器。或精达民政。或详练武经。咸以名闻。必当宠擢。勿自营于亲党。勿滥进于权豪。冀获良材。用裨至治。 


      　　令张知白等各举堪钱谷刑狱任使二人诏天禧四年九月己酉 

      　　王者懋建庶工。允厘百度。若乃裁制国用。式赖于均通。纠虔天刑。盖资于明慎。言念班朝之士。夙怀应务之能。繄举善之有方。庶用材而无滞。询于上列。称乃所知。必频使以足观。俾事经之允济。勉于推择。以副详求。宜令翰林侍读学士张知白、玉清昭应宫副使林特、三司使李士衡、龙图合学士陈尧咨、枢密直学士薛映、李及、冯元方、张士逊、兵部侍郎马亮、给事中李应机、王随、右谏议大夫段煜。于朝官内各举堪充钱谷刑狱任使二人。 


      　　令晁迥等举文学优长履行清素者各二人诏天禧四年九月己酉 

      　　朕奉若前猷。思皇至治。敦尚儒雅。式合彬彬之风。柬求端良。用流蔼蔼之咏。惟早司于翰墨。固多识于隽髦。其有修词博古之可称。絜矩践方而无玷。俾从类举。各以名闻。资该洽而复温纯。进清修而抑贪竞。繄乃荐能之效。副予育材之心。宜令工部尚书晁迥、翰林学士杨亿、刘筠、晏殊、龙图阁直学士吕夷简、户部侍郎李维、知制诰李咨、宋绶、张师德于朝官内各举有文学优长履行清素二人。 


      　　令乐黄目等举堪大藩知州各二人诏天禧四年九月己酉 

      　　长人之职。风化攸先。择吏之方。循良是属。矧藩阃之建。政务寔繁。分寄任以非轻。在柬求而斯慎。爰狥于众。庶获其才。俾推类以举知。伫量能而授任。将使政术之士。得以用其所长。符守之臣。咸能与我共治。聿臻嘉靖。良慰忧勤。宜令给事中乐黄目、孙奭、右谏议大夫赵稹、龙图阁待制李虚己、李行简、少府监薛颜、太常卿赵湘于朝官内举堪充大藩郡知州各二人。 


      　　令转运司各举堪京官知县二人诏天禧四年九月己酉 

      　　朕每念下位。颇多遗才。屡稽保任之文。式广搜扬之政。矧出分于按察。固职在于澄清。必能擢奖廉平。振拔淹滞。宜升闻于善状。用甄陟于荣阶。庶令抱器之流。免动沉僚之叹。宜令转运使。于前任见任幕职州县内。各举堪充京官知县二人。 


      　　令侍讲举博通经术者诏天圣四年九月乙卯 

      　　讲学之废久。而执卷者不知经义。非上之教道有失邪。其令侍讲学士孙奭、侍讲冯元举京朝官博通经术者三五人以名闻。 

      　　举县令诏天圣七年十月二十一日 

      　　敕。国家懋建列辟。惠养黎元。眷惟宰邑之官。是曰亲民之重。苟任非其选。则人受其殃。而铨序拟除。即以资考。怀异材者无由越等。循常调者多至滥居。使恺悌之风。未甚流布。畎亩之俗。或失抚绥。是用更张。俾其率励。夫列郡牧守之职。外计按察之司。在选委以非轻。期保任之必当。冀获良宰。以绍前脩。且举尔所知。安能遗善。循名责实。岂曰乏贤。式资共理之规。免起沉湮之叹。宜令诸路转运使、副使、知府、知州、军监、朝臣、并武臣、至崇班已上于诸处及部内见任判司簿尉中不以任数、有出身三考已上。无出身四考已上。廉勤干济。无赃私罪。堪充县令者。除转运使副不拘人数外。其知州军监各举一员。仍具同罪保举。如未有人可举。亦许审细察访行止。候有人即闻奏。即不得保举亲属。其得替常参官。不在奏举之限。候有两人奏举。即送铨司。如有县令员阙。就近移注。如在任别无赃罪。其公罪情理轻、及能区别刑狱。不至枉滥。催理税赋。不至追扰。仰本州府军监具诣实理迹闻奏。得替参选日。与职事官。再令知县。如依前无赃罪。虽有公罪。情理不至重。及有上件理迹。候得替引见日。特与京官。 


      　　求敢勇智谋之士诏康定元年正月乙酉 

      　　邻敌负恩。边关勤戍。而尚务凶态。未即灵诛。虽申令师徒。致行讨扑。寖虞越逸。惊我黎甿。况关陇之要区。有英豪之旧俗。固多奇略。容有滞材。然伏在草茅。罔能闻达。宜示询求。应陕西州军、有勇敢智谋之士。或谙山川要害。西贼情伪。及知攻取之方者。诣所在自陈。敦遣赴京师。 


      　　诫饬举荐非其人诏皇祐五年七月己酉 

      　　朕制临天下。思得贤才而共治之。故开荐举之路。又于群臣无有疑间。其所荐举。多亦升擢。然比年以来。或所荐者材品庸薄。下人远甚。乃有文武显要。交章推举。或宿愆丑滥。曾非捃诖。请行湔复。或复职任疎远。引援清近。不称重轻。迹其本原。岂非造次炫鬻者。旁依权门。无廉耻之行。崇结私恩者。苟蔑王爵。无公共之志。不然。何以臻此。不知不贤而言之。兹曰蔽谬。知其不可而言之。兹曰欺罔。左右官师。怀此事上。嗟予何赖。诚心未孚。遂致于法。朕甚愧焉。其令御史台察访中外臣僚奏荐。如有所举非其人者。立须弹奏。必行之罚。宜自近始。重兹申警。尚体予意。其已差保提点刑狱已上差遣者。并不得荐举。今申明前诏。许台司每岁首举行。布告中外。所冀荐举不滥。进用得人。今颁布中外。各令遵守。 


      　　令中外举选人者务在得人不必满所限之数诏治平二年四月辛丑 

      　　天下之治。在于得人。人之贤愚。系乎所举。举而失当。猥滥至多。今吏部磨勘选人待次者。二百五十余人。二年方克引对。留滞之弊。乃至于斯。且岁限定员。本防其滥。而举者不问能否。一切取足以闻。徒有塞诏之名。且非荐贤之体。以至奔兢得售。而实材者见遗。请托得行。而恬守者被弃。盖其毁誉之是狥。殊非淑慝之能明。章交公车。充数而已。以是济治。其可得乎。宜令中外臣僚。合举选人者。务在得人。不必满所限之数。所贵材品辨别。仕路澄清。惟尔辅臣。当体朕意。 


      　　约束二府举所知诏治平四年十一月丙戌 

      　　故事、二府进入各举所知者三人。盖欲观大臣之能也。比年以来。请谒干誉之说胜。而荐者或不以公。既任职之后。多以虚名相尚。而实效蔑然。甚非大臣事君以人之道。自今二府举官。宜各言其才业所长。堪任何事。以副朕为官择人之意。 


      　　令州郡各上县令治状诏治平四年十一月丁亥 

      　　考课之法。所以练群臣而核名实也。今诸路监司与郡守之政。既已科别其条。具为令矣。至于县令之职。与民尤近。而未尝立法。恐非所以爱养元元之道。宜令天下州郡各上所辖县令治状优劣。令考课院具条约详定以闻。 


      　　令内外举所知诏治平四年十一月乙未 

      　　孔子曰。修废官。举逸民。则四方之政行焉。朕以天之灵。获守大器。永惟兴治之本。必待贤人而后成。方今中外群材。辐凑并进。不为不多矣。尚虑藏器抱道之士。沉于下僚。郁而未伸。宜令内外两府两制文臣、三司副使、武臣正任以上、台谏官、诸路监司于京朝官使臣幕职州县官内、各举所知二人。见任两府三人。或耻于自媒。久淹下位。或偶因微累。遂废周行者。咸以名闻。以佐吾显仄陋振滞淹之意。仍各明言其行能治状。朕当量才而用之。其怀奸养誉。阔于事情。及权要族属。无得辄举。以昭至公之道焉。 


      　　令翰林承旨以下举文官有才行人诏治平四年十□月丁丑 

      　　仲尼有言。举尔所知。尔所不知。人其舍诸。盖言各举其所知。则贤才进矣。且以二帝之隆。有佥举之议。三代之际。有贡贤之赏。朕端居九重。独制四海。思得贤俊之士。与之兴起治具。然非左右侍从之臣。以推贤进善为己任。则天下之才。何由而知哉。宜令翰林承旨至知杂御史。各举文官有才行、历一任通判以上。堪充刑狱钱谷繁难任使一人。当令别对。毋得举已带职、及两府、或己亲戚。 


      　　令待制太中大夫以上举堪监司二人诏元祐元年二月丁卯 

      　　朕绍承圣绪。总览庶政。永惟四方万里之远。其能使吏称其职而民蒙其泽者。以监司得其人故也。然非左右侍从之臣各举所知。则安能尽得天下之英才而用之哉。孔子曰。如有所誉者。其有所试矣。朕将考核能否而进退诛赏焉。应内外待制太中大夫以上。限诏到一月。各举曾历一任知州已上、聪明公正、所至有名、堪充监司者二人。委中书籍记。遇转运使副、提点刑狱、有阙选差。若到官之后。才识昏愚。职业堕废。荐才按罪。喜怒任情。即各依本罪大小。并举者加惩责。 


      　　令执政举文学政事行谊之臣可充馆阁之选三人诏元祐元年四月辛丑 

      　　朕惟古之君子。能长育人材。则天下喜乐之矣。诗曰既见君子。乐且有仪。今有兰台芸阁。皆图书秘记之所藏。而校雠论撰。位序多阙。永惟祖宗乐育贤隽。尝诏二府荐士。置之秘府。养其德器。以待试用。朕甚慕焉。执政大臣。吾之所甚重也。宜各举文学政事行谊之臣。可以充馆阁之选者三人。亟以名闻。朕将考观其材器而甄升之。 


      　　帅臣监司荐人中书记录姓名诏崇宁元年闰六月甲子 

      　　立太平之基。本于乐得贤。图天下之治。繇乎能任官。故我神考。励精庶政。日新盛德。每□□贤任能为急务。常诏诸路帅臣监司。列荐美材。共熙庶绩。钦哉嗣服。诒谋敢忘。宜诏诸路。限一月。于本路知州或通判及改官知县人内。荐举善最有闻、治状异等、能惠养烝庶、劝课农桑者。帅臣许荐一人。监司共荐一人。并中书省记录姓名。遇有差除。参考擢用。如所举得人。当议别加旌赏。若非其人。亦重行黜责。其因荐举擢用之人。仍于历子前批所举官名衔。惟其慎举。庶有成绩。以助朕绍隆烈考之意。 


      　　待制以上侍从官各举莅事明敏官各二人诏崇宁四年五月十七日 

      　　贤者在位。能者在职。则百废具举。举能其官。黜陟公当。则庶绩咸熙。故搜择贤材。为治世急务。可令待制以上侍从官。各举莅事敏明、操修平允、公私兼济、利泽生民者官各二人。具行实事状闻奏。仍令中书省注籍。每季一次。考校被举员多者。开具职位姓名、及合入资序、取旨。 


      　　从官限一月荐人材御笔手诏大观三年二月二十日 

      　　达观其所举。则非特举其所知而已。盖亦观其所举之忠邪。以考近臣之贤否。比尝降诏。令从官各荐人材。逮今未闻荐上。可申命之。限一月闻奏。俟到。仰三省具名取旨。 


      　　尚书侍郎待制以上各举所知二人御笔手诏大观二年十二月三十日 

      　　一官阙。一事废。今取士之路广。而士沉下僚。官旷不补。殆士之进者寡欤。可令尚书侍郎待制以上各举所知二人。苟怀私阿徇。举非其人。必罚无赦。仍限一月具名闻奏。 


      　　 

      　　●宋大诏令集卷第一百六十七 从本卷至一百七十七卷卷缺目存 

      　　政事二十 求言上 内殿起居百官以次转对诏 求言诏 访幕职州县官民俗利害诏 令内外群臣直言极谏诏 诫厉两省谏官等言事诏 询访残灭敌人策诏 
      令知州通判条具诏 三司制置公事不使于民者委转运知通件析以闻诏 令上公私利害诏 令宰相枢密述所见诏 令未次对官各许上章奏事诏 求言诏 
      诫约谏官悉心献替诏 令在外京朝官得替先具利害上进方得朝见诏 置登闻检院诏 诫约内外表疏札子并具姓名不得乞留中诏卷第一百六十八 

      　　政事二十一 求言下 邀车驾陈新所司勘验未经所由司者告谕之诏 增置台谏官员求言诏 置检函诏 百官转对诏 令三馆上封事如须面陈亦许上殿诏 
      令两府官条对诏 又赐翰林学士三司使知开封府御史中丞诏 台谏相率上殿先申中书门下取旨诏 令辅臣有军国大政前殿退别请对后殿诏 求言诏 令百僚转对诏 
      令侍从视过失政事之阙极言诏 求言诏 求言诏 罪己求中外直言减罢官司等诏卷第一百六十九 

      　　政事二十二 制科上 制举人直诣合请应诏 令举贤良方正诏 咸平四年四月贤良方正策问 咸平四年八月贤良方正策问 置制举六科诏 令中书试制科人诏 
      景德三年制科策问 制科等推恩诏 贤良等科诏 复制科敕诏卷第一百七十 

      　　政事二十三 制科中 学士院策问 又策问 又策问 又策问 又策问 天圣八年制科策问 景祐元年制祥策问 宝元元年贤良方正直言极谏科策问 
      庆历二年制科策问 庆历六年制科策问 皇祐元年制科策问卷第一百七十一 

      　　政事二十四 制科下 皇祐五年制科策问 嘉祐二年制科策问 定制科进士推恩诏 嘉祐四年制科策问 嘉祐六年制科策问 治平二年制科贤良方正等六科策问 
      策贤良方正策问 复制科诏卷第一百七十二 

      　　政事二十五 科举一 条奏书判拔萃诏 禁及第举人不得拜知举官等诏 许九经举人落第再应诏 举人父兄骨肉食禄者覆试诏 西川山南荆湖荐送举人给往来公券诏 
      举孝悌德行诏 赐十五举司马浦等出身诏 贡举人本贯取解不得寄应诏 赐宋准等及第诏 并诗书易为一科诏 孝悌力田奇才异行文经武略诏 罢科举诏 
      九经五经三史通礼三礼引试日于律试中问义三五条诏 约束举人十人为保诏 禁僧道为举人进士试帖经墨义诸科试法书墨义诏 令别举察科诏 
      并周易尚书为一科毛诗自为一科复置明法科诏 旧曾取解人来年三月以前到京未取解人至秋取解诏 减三史通礼十五场诏 诫约知举诏 放进士五十人诸科百五十人诏 
      令三举人免解诫约有司亲试诏 诫约新进士诏 令所解举人察访行迹诏 诫约解荐诏 权停今年贡举诏 停贡举二年诏 颁考试进士新格诏 约束贡举诏 
      权罢今年贡举诏 令天下送举人于五年最多数中解十之五诏 约束解送举人诏 颁发解进士条制诏 令河朔落解人多处运司别加考试诏 
      三礼减一场以五通为合格诏卷第一百七十三 

      　　政事二十六 科举二 举人曾预南省试者犯公罪听赎诏 经科诏 令进士六举诸科九举特荐名诏 状元给金吾导从诏 改陈尧佐等误升降五科举人诏 
      令三举已上量试解送诏 令川峡广南解合格举人外更有艺业可取者并许解发诏 停举诏 举人文辞可采操检不修者州郡无得荐送诏 诫励恩泽举人诏 
      约束举人文章务理实诏 进士诸科十取其二诏 诫励举人诏 罢殿试诏 罢武举诏 颁贡举条制敕 间岁开科场诏 三年科举诏 贡院取士额外增一百人御笔 
      展祠场一次诏卷第一百七十四 

      　　政事二十七 科举三 武举策问 廷策进士明经策问 廷试特奏名策问 进士策问 特奏名策问 武举策问 殿试进士策问 特奏名策问 武举进士策问 
      礼部进士策问 特奏名进士策问 武举进士策问 殿试进士策问 特奏名策问 武举进士策问 进士策问 特奏名策问 武举策问 进士策问 特奏名策问 
      武举策问卷第一百七十五 

      　　政事二十八 科举四 殿试进士策问 制奏名策问 武举策问 殿试进士策问 特奏名策问 武举策问 殿试进士策问 又殿试进士策问 又殿试进士策问 
      又殿试进士策问 又殿试进士策问 殿试策问 又殿试策问 又殿试策问卷第一百七十六 

      　　政事二十九 铨选 幕职州县官丁忧服阙放选诏 幕职州县官放选诏 立南曹选限诏 置审官西院诏 考课 州府判官点检征科帐历诏 县尉捕贼赏格诏 
      州府曹椽官令筹尉历子长吏书绩用＜僣-日心＞过诏 知通等先给印历自今并条决大狱更张政事诏 赐知白州蒋元振诏 张龟年迁官再任诏 
      兵农有可更置事令中书密院条列以闻诏 考绩诏 行提转考课诏 赐梓路运使韩璹帛诏 立守令考课御笔卷第一百七十七 

      　　政事三十 按察 令录簿尉诸色职官不任公事令判官录参申举长吏同署上言 诏 令转运司廉访官吏能否诏 责路宪郗士尧张化后令转运司察访部内官吏诏 
      令长吏判官录参察访县令主簿政治善恶诏 令转运具知州等官能否诏 诫饬转运使副遍诣管内检察金谷刑讼察访公私利害诏 
      诸路官吏有踰越害民本路转运提刑不曾觉察并行朝典诏 令朝修使王旦自京至兖州省察官吏访求民隐诏 诫约川峡广南福建转运提刑司体察官吏违越贪浊非法用刑 诏 
      令庆成使向敏中经田访里闾疾苦官吏否臧诏 令奉上宝册使玉旦所过察风俗诏 奉安西京应天禅院太祖圣容礼仪使向其所过询谣俗察吏 
      令先遣体量安抚使臣赴阙委长吏安抚诏 诫约奢侈令长吏察举孝悌力田储蓄岁计诏 犯赃官再犯永不录用诏 禁出榜百告官吏诏 三司提转案察官吏诏 
      令提转知通案察赃吏诏 令提转体量牧宰诏 御史台弹劾三省举察丑正朋邪附下罔上诏 监司悉力奉行法令御笔手诏 逐路监司采访民间疾苦诏 监司觉察托法害民诏 
      监司互察诏 东南监司案守令不职者御笔 令诸路监司觉察张怀素余赏御笔手诏 每岁监司同审择守令御笔手诏 广南守令佐贰监司审察御笔 案治高丽人入贡搔扰御笔 
      申明诸路按察私铸御笔 郡守监司各案治所部违法御笔手诏 狭西河东师恃权营私案察御笔 



      ●缺168——177十卷。 



      ●宋大诏令集卷第一百七十八 

      　　政事三十一 

      　　休假 

      　　六月六日赐休假诏大中祥符二年六月己丑 

      　　去岁将封岱岳。荐降元符。当展礼之有期。荷储祥于是日。况薰风溥畅。朱夏清和。宜推休朝之恩。用庆厖鸿之贶。在京百司及诸路。并赐休假一日。自今六月六日准此。 


      　　冬至恭谢礼毕别给假三日诏大中祥符五年闰十月己丑 

      　　一阳肇新。盖惟令节。百司休务。着在旧章。属陈荐献之仪。用答真灵之贶。眷齐明之匪懈。致归沐之未遑。宜示鸿私。别颁假令。将来恭谢礼毕。别给假三日。 

      　　俸赐 

      　　复置俸户诏干德四年七月丁亥 

      　　州县之职。民政是亲。自来所请料钱。多是折以他物。既将货易。未免扰人。岂惟伤廉。抑亦犯禁。且民为邦本。禄以代耕。俸给苟或不充。官吏何以知劝。应天下令录簿尉判司等。宜准汉干祐三年敕。复于中等无色役人户内置俸户。据本处所请料钱。折支物色。每一贯文给与两户货卖。逐户每月输钱五百文。除二税外。与免余役。其所支物色。每岁委官随蚕盐一并给付。如州县阙正员。差人承摄者准此。 


      　　幕职官置俸户诏开宝四年十一月 

      　　吏不廉则政治削。禄不充则饥寒迫。所以渔夺小利。蠹耗下民。繇兹而作矣。既责其清节。宜示以优恩。自今诸道州幕职官。并依州县官例置俸户。 

      　　剑南幕职官增俸诏太平兴国二年四月壬寅 

      　　剑南诸州幕职官。聿捐本土。从官异乡。皆祗畏于简书。宜稍增于廪禄。于常俸外月更给钱五千。仍许令依州县官例。分旧俸之半于乡里。给其父母妻子。 

      　　刑寺官俸增见钱诏太平兴国七年八月乙亥 

      　　金科玉条。所掌尤重。非稍优其常俸。何以劝其尽心。自今刑部大理寺官。自少卿郎中以上。月俸支二分见钱。员外郎已下全支实俸。 

      　　广南西川漳泉福建州县之官给券宿邮置诏雍熙四年八月甲辰 

      　　应除授广南西川漳泉福建州县官等。访闻久居选调。多是贫虚。涉此长涂。将何以济。自今并另给券。宿于邮置。 

      　　内外文武官俸以实价给诏雍熙四年十一月庚辰 

      　　王者设班爵以驭贵。差禄秩以养贤。所宜各懋厥官。共成庶务。顾其稍食。宜在优丰。应内外文武臣僚等。折支俸钱。旧以八分为十分支给。自今并以实价给之。 

      　　幕职州县官俸半给缗钱诏端拱元年六月甲申 

      　　王者设官分职。求材任能。必若责其廉隅。所宜丰其廪禄。今州县之吏。最为亲民。俸禄至微。甚无谓也。先是除西川广南外。诸道州府幕职州县官俸钱。三分中二分给以他物。自今以缗钱给其半。余以他物充。 


      　　致仕官给半俸诏淳化元年五月甲午 

      　　辞荣知止。仕进之难能。尚德优贤。邦家之达道。周有安车之赐。汉推束帛之恩。用厚贞退之风。聿为经久之制。因念乞骸告老。纳禄归田。贤哉之叹则深。弋者之慕何及。罢兹廪给。长往邱园。苟奉养之阙如。必薖轴而为虑。二月赐告。曾何足言。十世宥能。于是乎在。矧皆耆旧。早历官常。宜给俸缗。以隆朝奖。应曾任文武职事官恩许致仕者。并给半俸。以他物充。于所在州县支给。 


      　　增幕职州县官俸见缗诏淳化四年十一月甲子 

      　　今幕府州县之职官。字民为政。俸禄尚薄。责任尤重。宜稍优异。以旌劝之。应京东西河东陕西等四处幕职州县官所受俸。先是给一分缗钱。其二分给他物。自今以缗钱给其半。半以他物充。 


      　　东京赤畿知县俸给诏景德三年五月丙辰 

      　　东京赤畿知县。已令择人。务在精审。其于俸给。宜示优丰。自今两赤县、月支见钱二十五千。米麦共七斛。畿县户及七千以上。朝官钱二十二千。米麦六斛。京官钱二十千。米麦五斛。户五千已上。朝官二十千。米麦五斛。京官钱十八千。米麦四斛。户三千已上。朝官钱十八千。米麦四斛。京官钱十五千。米麦五斛。户三千已下。止命京官钱十二千。米麦三斛。春冬并给本官衣。 


      　　文武官折支并给见钱六分诏景德四年九月壬申 

      　　并建庶官。以厘众务。宜稍丰于廪给。使各砺于廉隅。自今掌事文武官使臣。各请折支并给见钱六分。外任给四分。其外任愿请折支外物者亦听。 

      　　定百官俸诏大中祥符五年十一月甲寅 

      　　上真降格。景贶来同。仰膺顾諟之祥。诞布厖鸿之泽。眷惟多士。共赞昌朝。念尽瘁以在公。宜推恩于赋禄。今定加文武职官月俸。三师、三公百二十贯。东宫三师、左右仆射九十贯。东宫三少、御史大夫、尚书、左右常侍六十贯。两省侍郎、太常卿、御史中丞、左右丞、侍郎五十五贯。太子宾客、给事中、中书舍人、秘书监、光禄卫尉太仆大理鸿胪司农太府卿、国子监祭酒、殿中监、少府将作监、太子詹事、司天监四十五贯。谏议大夫四十贯。少卿、监、国子司业、左右谕德、诸行郎中三十五贯。太子少詹事二十九贯。起居郎、舍人、侍御史、殿中侍御史、左右司谏、诸行员外郎、四赤县令三十贯。正言、监察、太常博士、通事舍人、国子五经博士、太常、宗正、秘书殿中丞、着作郎、大理正、二十贯。率更令、六尚奉御、太子中允、赞善、中允洗马十八贯。司天监五官正十三贯。秘书郎、着作佐郎十七贯。大理寺丞十四贯。诸寺监丞十四贯。大理评事、奉礼太祝八贯。诸卫上将军六十贯。金吾大将军三十五贯。诸卫大将军二十贯。率副率中郎将十三贯。内客省使三十七贯、宣庆引进宣政四方馆昭宣合门使、二十七贯皇城已下诸司使二十五贯。副使二十贯。内殿丞制一十七贯。内殿崇班十四贯。供奉官十贯。侍禁七贯。殿直五贯。奉职借职四贯。兼合门祗候供奉官、殿直增二贯。侍禁三贯。 


      　　令文武群臣料钱依旧支见钱诏大中祥符八年十二月戊寅 

      　　昨以群臣列位封奏再三。愿以帑府之币余。尽充官吏之月入。勉从舆论。诚匪素怀。特示推恩。并仍旧贯。其文武群臣料钱。宜令三司。自来年正月一日。依旧并支见钱。 


      　　诫约职田遵守元制诏大中祥符九年七月丙寅 

      　　职田彝制。品秩定规。盖优待于庶官。且旁益于稍食。夫厚禄食者。盖欲耸其廉节。务稼穑者。亦在利于贫民。伫介洁之治闻。必甄扬而明陟。而州县之职。慈爱靡闻。罔恤人劳。且违田制。辟污之始。夺农力以□求。敛熟之时。峻公□而奄取。无水旱蠲除之惠。无乡原赈济之恩。有一于兹。动兴讼诉。沮伤和气。深败素风。各宜革心。用叶求治。自今天下群官职田。并须遵守元制。无扰客户。遇灾沴且蠲省之。 


      　　罢职田诏天圣七年八月丁亥 

      　　洪惟先圣。勤恤庶工。谓廪给之稍丰。则洁廉之易守。爰稽故实。并赐公田。岁月寖深。侵牟滋长。间从起狱。反以害人。重念厘务之臣。固多秉节之士。苟例停于租入。将曷劝于官勤。敛而均之。孰曰不从。其罢天下职田。悉以岁入租课送官。具数上三司。以所在时估定价例而均给之。仍委三司别行约束以闻。 


      　　复职田诏天圣九年二月癸巳 

      　　天下吏给职田。所以惠养廉节也。而贪污之人。并缘为奸。侵渔细民。滋以为害。比诏有司。皆从停罢。如闻勤事之吏。禄薄不足以自养。朕甚愍焉。□□职田、即无得多占佃户及无田而配出租。违者以枉法论。 


      　　致仕官给俸诏景祐三年六月十九日 

      　　国家言念近班。良多旧齿。既从致政。或致食贫。盖限彝章。惟颁半俸。况知止之所尚。恤老以攸宜。出自朕怀。俾增优给。支因时序。以特示恩沾。诞告簪绅。用旌年德。宜令三司、并依分司例支与请受。每遇各年寒食。赐与节料。羊二口。米一石。面一石。酒二瓶。仰长吏岁时存问。今后并依此例。 


      　　不得裁减百官俸赐诏宝元二年六月壬戌 

      　　朕猥奉鸿业。深惟永图。恭己爱人。励精求理。欲素朴行于天下。风化始于朝廷。专命近臣。议去浮费。爰自乘舆之所御。以至宫掖之所须。尽屏纷华。一敦简俭。若夫设官置吏。分总事联。经武制军。参处营卫。惟其廪稍之给。具载等差之常。务存定规。无或过议。其文武百官各班行等俸赐。宜令详定所不得辄行裁减。 


      　　定职田诏庆历三年十一月壬辰 

      　　昔者先帝诏复公田。合王制班禄之差。得圣人养贤之义。载原深旨。本自爱民。比者搢绅之间。屡陈利害之意。以谓郡县受地。无有不齐。铨审补阙。权吏为幸。辨兢以之伤俗。因沿至于害人。故尝命有司。断以定数。诚足厘于浮弊。然未安于予怀。礼不云乎。厚禄以劝群臣。则下之报礼重。凡厥文武。仕于朝廷。虽廉素者为士之常行。而富贵者是人之所欲。其全宽大之体。自有公平之制。所宜给其所未给。均其所未均。约为等差。概令周足。使事父母者得以致其养。蓄妻子者得以致其乐。冠婚丧祭有所奉。庆恤馈问有所资。不牵私室之忧。不专公家之虑。则六计可以弊群吏之治。四方可以期众职之修。傥自犯于有司。亦何逃于彝宪。上广先朝之惠。示不敢渝。下俾群臣之言。审兹自定。惟尔中外。体予所存。应天下职田。大藩府长吏二十顷。通判八顷。判官五顷。余并四顷。节镇十五顷。通判七顷。判官四顷。余并三顷五十亩。防团使已下州军十顷。通判六顷。小军监七顷。判官三顷五十亩。余并三顷。县令万户已上六顷。五千户已上五顷。不满五千户并四顷。簿尉万户以上各三顷。五千户各二顷五十亩。不满五千户并二顷。发运转运使及武臣总管比节镇长吏。钤辖比防团州长吏。路分都监比节镇通判。都监比藩府判官。监押比节镇判官。监当不得过本处职官之数。在县镇监当不得过簿尉之数。录事参军比本判官。判司比倚郭簿尉。宜令三司具所定职田。并于庆历四年为始。内无职田处。及有职田而顷亩少处。并元摽得山石积潦之地不可耕种者。限三年内检括官荒地、并绝户田、及五年已上逃田添换其数。若系官庄田见有人户出租者。不得一例支拨。如逐处职田。比今来所定顷亩不足。即据见在顷亩及子利重与上下众官等第均分。如地内有桑枣果蔬之利者。即以所收利约度折充职田。其田许自差公人勾当。并招置客户。每顷不得过三户。即不得全令州县差人及招客户。或遇灾伤。并依例检覆减放。以上违者。官员以违制论。如恐减下职田子利。不肯接灾伤词状者。亦以违制论。其所收子利并纳官。如将职田隐庇却合入差徭、及抑配虚作佃户令出课者。并以受所监临财物论。仍专令逐路提点刑狱司觉察。若犯者情重而失于觉察。亦当以罪坐之。 


      　　巡检县尉俸给见钱诏庆历四年三月壬申 

      　　国家设巡检县尉。所以佐郡邑制奸盗也。朕每念其勤劳。而俸入未优。何以责其尽力乎。自今巡检县尉月俸。并特给见钱。更不折支。 

      　　官吏请给诏崇宁五年八月十一日 

      　　朕阅神宗实录。见司马光论节费自贵始。宜听两府辞郊赏事。恭闻神考即赐诏曰。惟昔先王之制国用。视民时数之多寡。方今生齿既繁。赋入又为不少。理财之义。殆有可思。此之不图。姑务自损。祗伤国体。未协朕心。故在熙宁中。增判司簿尉俸料。在元丰中。自尚书侍郎至胥徒府吏与庶人之在官者。咸制禄增俸。唯武选未成。故未遑暇。近者大臣辞俸。冀以率下。继颁朕旨。裁及百官。我国家富有四海。多士以宁。位有高卑。禄有差等。高爵重禄。朕当与众共之。使其足以仰事俯畜。然后可以养廉责功。至若兼职者不得过三。寄资者与其真俸。盖嗣承先帝之未暇。不为过也。其可已乎。以太平乂安之中国。祖宗积累之宏休。嘉与黎献。共乐斯时。而袭蹈衰世。悉务裁损。岂先帝之志哉。应官吏请给。并依崇宁四年十二月以前指挥。所有近降指挥。可更不施行。 


      　　御批赵挺之等辞请给诏崇宁五年八月十九日 

      　　先王制禄。各有等差。或许卒辞。人所视傚。理财以义。方此讲修。增以养贤。所费无几。所给既免裁损。宰执岂可独遗。往祗朕恩。勿复有请。可依已降指挥。 

      　　宗室俸钱御笔大观元年八月二十日 

      　　皇家宗族。属有远近。礼有隆杀。亲亲之恩。义所当厚。熙宁变法。皆循中制。而元祐纷更。务从裁削。失敦宗之道。比诏攸司。条具来上。披阅累日。减损过薄。为之恻然。可依下项数内右札付户部。 


      　　一熙宁法、袒免非袒免亲出官者。虽在外、俸钱依在京分数。元丰法、袒免亲授班行者钱。建中靖国依外官分数给。宗室既不补南班。俸禄至薄。今又不以见钱支给。而限以外官分数。颇闻贫窘不足。可依熙宁、元丰应袒免在京并敦宗两院并支见钱。任外官依在京分数。 


      　　一熙宁法、宗室正刺史以上。每年公使钱绢各支一半。后以渍污折。以故宗室折用不足。可依熙宁法、唯以绢折。仍三分以一分折绢。 

      　　允户部尚书详定一司敕令左肤乞立学士至直合以上贴职钱御笔大观二年五月十三日 

      　　设官分职。称事制禄。辅弼侍从之官。礼当优异。而有职无禄。非禄以□□驭贵之意。可依所奏。 

      　　贴职钱不以内外并给 

      　　观文殿大学士 

      　　一百贯 

      　　观文殿学士资政殿大学士 

      　　八十贯 

      　　资政殿学士端明殿学士 

      　　五十贯内前执政加二十贯 

      　　龙图天章宝文显谟徽猷阁学士枢密直学士 

      　　四十贯 

      　　龙图天章宝文显谟阁直学士 

      　　三十贯 

      　　龙图天章宝文显谟阁待制 

      　　二十贯 

      　　集贤殿修撰 

      　　一十五贯 

      　　直龙图阁秘阁 

      　　一十贯 

      　　公使钱外任给内曾任执政官已上不限内外并给 

      　　观文殿大学士 

      　　曾任宰相钱一千五百贯 

      　　观文殿学士 资政殿大学士 资政殿学士 端明殿学士 

      　　曾任宰相执政官一千贯余七百贯 

      　　龙图天章宝文显谟徽猷阁学士直学士 

      　　待制枢密直学士及太中大夫已上 

      　　五百贯 

      　　已上兼安抚经略使或马步军都总管兵马都钤辖各加钱一百贯 

      　　 

      ●宋大诏令集卷第一百七十九 

      　　政事三十二 

      　　营缮上 

      　　建平晋寺诏太平兴国四年五月丁酉 

      　　并门底定。銮辂凯旋。宜崇众善之因。以纪一戎之业。其行在所创为佛寺。仍赐号平晋寺。御制平晋记。建于寺内。 

      　　权罢京城诸处土工诏淳化二年十一月 

      　　地气方闭。不可起众兴作。以发天地之房。致生人之疾疫。应京城诸处方役土工。并宜权罢。以奉顺时令焉。 

      　　太极殿门诏景德四年二月戊午 

      　　国家宪度。动则于典经。殿闼矩模。远视于神象。缅惟烈祖。常幸旧都。缮宫阙以未周。正名称而靡暇。适因巡省。历览禁庭。悬示于人。题号非便。宜从改作。用叶彝章。西京大内明堂殿前三门改为太极殿门。 


      　　令沿路造亭舍休憩将士诏景德四年八月甲辰 

      　　曹利用总领锐徒。讨除妖孽。眷惟炎瘴之地。且有暴露之虞。其令沿路诸州。创造亭舍。俾之休憩。 

      　　改左承天祥符门诏大中祥符元年□月戊辰 

      　　星驭告期。干符表异。爰当清旭。降自禁扉。宜因瑞检之文。式着穹题之号。诞膺纯锡。永纪殊休。左承天门可改为左承天祥符门。 

      　　建昭应宫诏大中祥符元年四月丙午 

      　　昨者苍昊顾怀。紫清敷祐。告先期于乙夜。垂真谍于上春。允谓元符。是彰纯锡。朕庆深拜洛。志在奉天。顺考前文。发挥灵瑞。 

      爰遵舆诵。将陟上封。载神检以启行。缄信辞而昭报。洪惟景贶。益务钦承。是用俯迩严城。肇营秘宇。奉金縢于恭馆。永閟贡文。望灵曜于竹宫。将期肃拜。方僝工于伊始。冀不日之克成。况朕自临万邦。仅逾一纪。率遵卑俭。屡省艰难。未尝从饰囿游。辄兴土木。今仰酬鸿应。特敞殊庭。祈纯嘏以被含生。罄至诚而申昭事。式新宏制。以永丕承。宜于京城择地。依道教建宫。以昭应为名。 


      　　建灵液亭诏大中祥符元年六月庚寅 

      　　朕将崇昭报。虔举上封。惟乔岳之效灵。涌甘泉而荐瑞。是宜覆之华构。立以嘉名。彰不测之神功。表无疆之善利。泰山所建醴泉亭。宜以灵液为额。 

      　　天下有名在地志功及生民宫观陵庙并加崇饰诏大中祥符元年十二月癸卯 

      　　朕以列圣储休。千岁接统。登封降禅。既精享于二仪。崇德报功。亦望秩于群祀。然率滨之内。邃古以来。惟神道之聪明。暨人伦之贤哲。期臻福祐。用罄钦崇。应天下有名在地志功及生民宫观陵庙。并加崇饰。 


      　　命丁谓等为修昭应宫使等诏大中祥符二年四月己亥 

      　　昊穹眷命。符瑞聿臻。度构真庭。奉藏宝检。用祈福佑。以庇蒸黔。揆日惟良。僝功伊始。畴咨近侍。特建使名。俾督缮修。副兹钦翼。宜以三司使给事中丁谓为修昭应宫使。翰林学士工部郎中知制诰李宗谔为同修宫使。长州防御使刘承圭为修宫副使。供备库使监继宗为修宫都监。仍令择日赴□遣使赐宴焉。 


      　　加号玉清昭应宫诏大中祥符三年七月辛未 

      　　上穹降鉴。元命锡符。特就神京。创兹秘宇。度宏观于大壮。协吉日于中星。侔太紫之圆方。介蒸黎于仁寿。爰从经始。已建名构。盖所以述洪贶之孔昭。彰至神之善应。表其仙馆。以答丕休。恭惟黄素之文。降自玉虚之境。眷兹题榜。未极钦崇。载考灵篇。虔增美号。其昭应宫宜以玉清昭应为名。 


      　　令州府军监关县无宫观处建天庆观诏大中祥符二年十月甲午 

      　　朕钦崇至道。诞受元符。庶惇清净之风。永洽淳熙之化。式崇仙馆。以介民禧。宜令诸路州府军监关县。有全无宫观处。择官隙地。建道观一区。并以天庆为额。民有愿舍地备材创盖者。亦听。 


      　　名迎真桥诏大中祥符六年六月辛未 

      　　昨者祗若元符。钦迎真像。灵期允协。茂典庆成。乃眷飞梁。实登宝座。宜更美称。用表纯熙。昇平桥宜以迎真桥为名。 

      　　赐元符观名诏大中祥符七年十二月庚申 

      　　上昊敷佑。秘牒垂文。惟宏构之肇新。表殊祥之所集。每临庆节。必启灵场。虽钦奉以弥夤。顾深严而未称。特崇真宇。载迩彤闱。式效精衷。永昭丕贶。左承天祥符门内新建观。宜以元符为名。 


      　　改殿名门名诏大中祥符八年六月甲子 

      　　朕向明听政。垂拱会朝。爰新大壮之规。永契斯干之咏。侔方圆于太紫。层构既崇。顺启闭于阴阳。严扃备设。将题华榜。宜易嘉名。其改名干元门曰正阳。干元殿曰天安。日华月华门曰左右太和。天光门曰大宁。含光殿曰会庆。 


      　　令采木石处建道场设醮诏大中祥符九年九月己巳 

      　　虞衡所职。斩伐以时。属真馆之并兴。顾地材而毕取。落成伊始。美报爰申。俾展精修。用符昭报。宜令京东西陕西淮南江南两浙荆湖路。应曾经采木石处。遣长吏及佐官建道场。内兴工大处七日。小处五日。仍设清醮。以申报谢。 


      　　建祥源观诏天禧二年闰四月甲寅 

      　　昊穹降鉴。祥应合符。毖彼甘泉。发于灵壤。荡邪表异。利物无穷。洪惟至神。道此殊贶。肇新宏构。式报丕休。致兹蠲洁之诚。永介苍黔之祉。宜令东染院使邓守恩、就拱圣营涌泉之地建观。以祥源为名。 


      　　赐中书门下不得创起土木修造诏天圣七年闰二月戊申 

      　　朕抚临方夏。惠保蒸黔。期敦清净之风。以洽绥和之治。向以肇兴梵刹。特建真宫。盖追福于先朝。且延禧于浃＜宀禹＞。兹惟重事。无惮庀工。载思为国之规。当务惜民之力。在于营缮。颇致烦劳。固匪常经。所宜寝罢。至若师兵之所处。储偫之所充。凡有修完。即从办给。庶免成于浮费。用克叶于阜财。昨于在京修盖慈孝寺。资荐真宗皇帝。及建太一宫。为民祈福。今来并已了当。今后京城之内。除添修已成宫观寺院舍产外。更不得创起土木修造。其三司合检计、应仓库军营官屋损壤之处。即不住修葺。咨尔宰府。体予至怀。申告攸司。奉若成宪。 


      　　不修玉清昭应宫诏天圣七年七月己巳 

      　　近以列真之庭。天灾示变。惕然顾省。咎寔在予。岂敢勤民。重兴力役。玉清昭应宫更不修复。其以所存长生崇寿殿为万寿观。 

      　　两宫金银器易钱修大内诏明道元年九月丙申 

      　　皇太后顷在先朝。位隆内壸而供奉之物。积在禁中。近以掖庭不虞。延燎所及。今兹营葺。大事庀功。而朕亲奉诲言。惕思儆戒。尽屏浮华之玩。少俾调用之资。皇太后与朕合中金银器物。量留供须外。尽付左藏库。易缗钱二十万。以助修大内。 


      　　置睦亲宅诏景祐二年九月己酉 

      　　敕。朕丕承天序。厚抚亲枝。荷庙祧锡羡之祥。致藩戚广滋之庆。并开邸第。散处都城。念抚集之或暌。亦室居之多隘。俾迁爽垲。载易规模。示列次之有伦。庶在宗之胥乐。宜以旧玉清昭应宫地。修盖潞王等宫院。仍赐名睦亲宅。咨尔近弼。申谕攸司。督乃程工。副于绥族。 


      　　置朝集院诏景祐二年十月辛亥 

      　　国家分命群官。外厘庶务。每代还于京辇。或寓止于客坊。杂处喧嚣。颇罹渎慢。稽信书于往载。有朝邸之旧规。念夙宵匪懈之劳。成表着民仪之美。特新公舍。用肃攸居。宜于京城置朝集院一所。 


      　　建显烈观御笔大观元年九月十日 

      　　艺祖皇帝。启运创业。应天顺人。践祚之初。寔自陈桥。方策具载。粲然可考。其地今为传舍。往来蹈履。非所以称朕显扬祖烈之意。可以其地建立道观。赐以名额。仍赐显烈观为额。所有驿舍。仍移于侧近系官地先次拆移修建。疾速施行。 


      　　赐诸路州学经阁名大观二年九月十九日 

      　　比闻诸路州学。有阁藏书。皆以经史为名。方今崇八行以迪多士。尊六经而黜百家。史何足言。应已置阁处。可赐名稽古。 

      　　在京罢修天宁万寿寺批何执中札子御笔大观三年十二月九日 

      　　象教之设。诱进愚钝。荐严往生。若谓营构梵宫。恳祷寿祺。则未谕也。前旨本缘撙节浮费。省惜土木工料。仍旧名额。非为废寺。归美报上。嘉乃忠诚。择地建修。理难反汗。所请宜不允。遵依已降指挥施行。 


      　　临平置塔御笔手诏政和二年五月二十三日 

      　　临平置塔。初因钱氏相名寺。起于治平。匪缘近年创有增建。蔡京忠贯金石。志安社稷。八年辅政。一德不渝。群邪丑正。意在中伤。肆为无根之谈。冀陷不测之祸。比从阅寔。灼见厚诬。惟大臣立朝。谊当自信。而哲王图任。可畏巧言。顾予心之亶孚。岂众訾之足虑。特加开谕。毋或介怀。 


      　　改建神霄玉清万寿之宫御笔政和七年二月十三日 

      　　天下天宁万寿观。改作神霄玉清万寿之宫为名。如小州军监无道观。以僧寺改建。如有道观处。止更名。仍于殿上设长生大君青华帝君圣像。 

      　　应修造不急可缓者权住御笔政和七年六月初四日 

      　　国家承五季之弊。宫室因仍百五十年。上漏旁穿。理当营构。军营仓库。宫邸第宅。应缮完建造非一。材木人工之费。般辇营建之劳。军工多有不足。遂调差人夫。比闻甚困民力。有司失职。又往往不给价直。中夜以思。重加恻然。民邦之本。岂可重困。可令尚书省并诸局相度。应修造不急可缓者。权住修造。所用人物亦权住。计置材木物料。合行般买。不得亏价。及不得辄差或雇人夫。自今并刬刷厢军役使。违者。仰廉访使者及御史台觉察以闻。其缘修造辄科买抑配者。人吏配广南远恶。官员并除名勒停。 


      　　委诸路提刑廉访使因巡案所至点检新宫御笔手诏政和八年二月二十日 

      　　莫妙于道。莫神于天。惟天与道。覆冒万物。上帝以道御天。监观四方。惟德是辅。朕嗣守大位。严恭寅畏。上帝博临。高真屡降。祥应沓至。万邦咸宁。深惟修报之诚。无得而称。迺诏天下作神霄玉清万寿观。寅奉上帝帝君大君之祀。以严报称。与天下祈福。顾营缮之工。惧劳民力。则改用僧舍。或不创置。将期年于兹矣。士大夫所宜奉令承教。协心享上。以助崇极之报。而三数州外。玩弛弗虔。曾不肃给明宫齐庐。或取设貌像。或仅容数士。敝陋不蠲。弗称灵明。羽流伸诉。辄被刑戮。岂所望哉。意者溺流俗之邪见。徇时人之好恶。而为此耶。否则。非圣慢令。罪在不赦。其令诸路提点刑狱廉访使者。巡按所至。躬诣新宫。瞻视貌像。考验殿室。凡宫所须。究其避就。观其废举。察其设施。各具奏闻。将有考焉。手札诏示。宜体朕怀。 




      ●宋大诏令集卷第一百八十 

      　　政事三十三 

      　　营缮下 

      　　玉清昭应宫成德音大中祥符七年十一月乙酉 

      　　王者膺昊穹之宝命。握河洛之珍图。必有严奉之诚。仰答延鸿之祉。顾惟菲德。祗绍元基。励翼为心。早臻于大定。高明降鉴。荐赐于秘符。示惟清惟净之言。启卜世卜年之兆。虽苍崖报本。已躬展于缛仪。而翠检腾文。宜永缄于福地。介厖恩于众庶。昭景祚于亿年。思致精衷。式图不朽。是用择神皋之爽垲。法紫宙之宏规。占星以揆其徒庸。置臬以咨乎面势。瓌材山积。克丰构厦之资。哲匠云臻。曲尽成风之妙。命信臣而总领。繄众志之悦随。内则畚筑塈涂。竭乃僝鸠之力。外则楩楠赭垩。罄兹供亿之勤。效规画以弥精。历炎凉而未久。蔚为壮观。陋百堵之经营。崛起重栏。广九筵之迫隘。閟灵篇于绮阁。俨睟像于琳房。允符勿亟之文。遽睹惟新之制。事无愆素。功亦先期。落以斯干。嘉庶工之尽瘁。布兹涣汗。庆丕绩之有成。宜均煦育之仁。用洽纯熙之贶。应三京诸州。限德音到日。系囚死罪。十恶官典犯正入己赃应不赦外。杂犯死罪。非巨蠹者奏裁。徒流第降一等。杖已下释之。玉清昭应宫使已下。并与加恩。玉清昭应宫会灵观部役军校伎术官道录兵近。仰王承勋等具名报修宫使。覆案闻奏。各与酬奖。工役将士有愿经冬不归憩者。勘验分等第以闻。诸州差雇季替工匠。委官勘会闻奏。蠲复徭役七次以上者免三年。五次以上者二年。二次已上一年。客户第赐缗钱。诸州部送修宫财木什物牙吏。委所差长吏勘验。重难者迁一资。余优与差遣。采取玉像般辇将士。并赐缗钱。莱州掖县采玉石处。免夏税什之三。他县什之二。其经由县分两次者免夏税什之二。诸州雇到塑画匠的有艺者。修宫使定名以闻。当与甄录。不愿者听从便。自京至梓秦州般采色递铺兵士。并与支赐。两浙荆湖采斫材木、州县官吏及制置发运司差殿侍军大将管押修宫材植物料等人。仰李溥具名件析。当与酬奖。军校领役者赐缗钱。郑州贾谷山采石、秦州采木军士。并委逐州勘验名闻。诸州差人部送材木等物。如有逋欠。非作弊侵欺者并除之。于戏。集灵胥宇。既福被于黎民。丽泽申恩。复惠绥于接壤。益务旰朝之治。更延敷锡之祥。咨尔万方。体予精意。 


      　　景灵宫会灵太极观成赦天下制大中祥符九年五月丙辰 

      　　门下。朕祗奉璇图。茂膺寔贶。而景舆临暨。谆诲述宣。百世延祥。获于累盛。万灵幽赞。显于曲成。由是仰戴诒谋。内勤至孝。励醇精于夙夜。报丕佑于开先。载惟峻极之奠方。寔佐圜清之默定。并用指都城而求吉壤。法环极以建殊庭。以至感电之区。爰启明霞之馆。乃缔□□□□□□所以钦奉遥源。罄遹追之志。惠绥绵＜宀禹＞。祈浃洽之祥。海县同寅。官师协力。珍材中度。表地宝之应时。哲匠效勤。见人心之顺美。役皆亟就。事罔后期。灵龟告猷。属当于吉序。飞翚考室。咸庆于僝功。式颁涣汗之恩。用广畴劳之意。而况长嬴布令。炎燠届辰。体盛德于好生。敷至仁于在宥。应三京诸路系囚。除十恶至死、劫杀、谋杀、故杀、并为已杀人、官典犯枉法赃不赦外。其余死罪降流。流已下并放。景灵宫使已下及江淮制置发运使、京东转运使、兖州官吏、应副修宫观至成者。并与加恩。翰林待诏、艺学工役将士、诸司应奉修撰造专典军校兵匠。委所由司录名以闻。并与酬奖。诸州军差雇画塑手、学业精妙者。当与收录。其余季替工匠。七次已上者放三年本户差徭。五次已上放二年。三次已上放一年。都城居住有税屋者、准上项放免。如客户及无差徭可放者。量赐钱米。京东西山场采石及差雇车牛夫力之家。亦依次放免。盖梓州路、淮南江浙发运司、应奉宫观物递铺船卒、管押人员、自京至兖州仙源县递铺、及急脚铺卒。各有支给。系牙职人、量管勾官物多少、与场务酬奖。其管押物有逋欠、并除放之。得替幕职州县官并与放还。今年夏税。开封府祥符开封县、兖州仙源县免十之三。东畿庀县十之二。地居灵岳。职奉岁祠。将示蠲除。因彰崇异。兖州奉符、潭州衡山、华州华阴、定州曲阳、河南府登封五县各免十之三。五州府内余县免十之二。陕西路、京兆、河中府同华虢耀等州、江西两浙路温州。去冬已来。人颇艰食。今年夏税。未得催纳。逃亡军人、山林贼寇百日内许令首露。限满不至。复其罪。云云于戏。葺万盈之宇。已展于夤威。开三面之罗。益彰于钦恤。覃兹丽泽。被于庶邦。愈增旰昃之怀。以介蒸黔之祉。诞告遐迩。知予志焉。 


      　　奉安中太一宫神像德音熙宁六年十一月癸丑 

      　　门下。朕自履尊极。于今七年。顺天依神。罔不虔巩。监观在上。瑞福荐臻。物皆楙蓄。民不疵疠。而遽自秋杪。愆阳至兹。大田罹菑。所被浸广。深惟咎眚。夙宵震惧。会日官推策。告我休符。恭闻太乙之行。已次中都之野。仰法真室。作为新宫。维时仲冬。迺日长至。夙遣近弼。奉安威容。百神拥绥。亿姓鼓舞。宜敷庆宥。溥及多方。庶迎灵贶之临。祈致嘉祥之应。应天下系囚。云云于戏。天祚维德。固肃乂以钦承。民怀在仁。尚福厘之敷锡。更赖黎献。共图丕平。 


      　　上清储祥宫成德音元祐六年九月壬子 

      　　门下。朕承六圣之宝图。荷三灵之孚佑。惟恐一物。弗称前休。顾省夙宵。如临渊谷。上清储祥宫。实太宗皇帝所以追怀五季。靡有孑遗之民。为之请命昊穹。以为振拔之地。昔罹回禄。三纪圯荒。熙宁嗣功。美志未究。太皇太后乃眷孝孙基福之境。克终先帝善述之心。迄此厘成。咸妥真驭。銮辂谨黄流之祼。宝慈躬明德之馨。神人欢嬉。道路鼓舞。朕膺天地之贶。宗庙之灵。嘉与元元。于兹康共。宜敷庆宥。悉缓庶狱。无间遐迩。均浃幽显。应四京诸道州府军监县。德音到日已前。见禁罪人。除死罪依法。内枉法自盗罪至死。情理轻者奏裁。斗杀罪至死、情理稍轻者。减一等。其余死罪降从流。流罪降从徒徒已下并放。云云于戏。天飨有道。无忘昭事之小心。民怀于仁。式示好生之大德。有孚以惠。出令惟行。咨予三事大夫。暨尔万方多士。咸体朕意。同底丕平。 


      　　盐池成熙河陕西河东京西路曲赦崇宁四年六月十八日 

      　　门下。朕荷天之休。因地之利。用绍先烈。以图康功。眷惟池盐。允资国计。霪雨大坏。解泽久空。比命鸠工。遽闻底绩。水得其性。神荐其珍。暨于青唐。实我西土。顷尝抚定。近辄绎骚。亟解其围。乃获其丑。陇右载辟。河源永清。朕乐民食之衍丰。喜边隅之嘉靖。荐克不庭之国。复回既倒之澜。然念饷馈夙有转输之劳。兴修不无调发之扰。矜胁从之众。恤甚罪之民。宜推涣恩。以惠数路。可曲赦熙河陕西河东京西路。于戏。劳来戍役。既悯其勤。润泽黎元。肆加在宥。咨尔有众。体予至怀。 


      　　三水永桥成河北京东西德音政和五年六月十四日 

      　　门下。朕受天明命。若昔大猷。永惟神宗。杰立于三代之后。深悼禹绩。寖洎于六国之初。经渎坏于曲防。造舟废而病涉。遹追先志。蔽自朕心。凿山酾渠。循九河既道之迹。为梁跨址。成万世永赖之功。役不二时。虑无愆素。人绝往来之阻。地无南北之殊。灵祗怀柔。庶民舞蹈。眷言朔野。爰暨近畿。畚锸繁兴。薪刍转徙。民亦劳止。朕是悯之。其推在宥之恩。仍广蠲除之惠。应河北京西京东路。云云于戏。承天下之大利。以济不通。得万国之欢心。兹惟作解。更在百执。共思远图。堲妨功惑众之夸。守暂费永宁之寔。不懈于位。永孚于休。 


      　　修西内京西曲赦政和六年九月五日 

      　　门下。朕荷皇天之丕佑。承烈圣之遗休。庶政交修。弥文具举。眷言洛邑。寔我西都。崧岳奠方。肄讲升中之典。寝园在望。申严谒款之仪。而宫宇寖隳。岁时滋久。迺鸠工而庀役。爰起废以增新。形势穹隆。规抚雄伟。尽易百年之旧。永为万世之观。言念卒徒自亟于经营。州县不无于劳费。宜优近甸。用涣深仁。可曲赦京西南北路。云云于戏。考室斯干。和悦子来之众。宥过作解。函蒙天覆之仁。咨尔群伦。体予至意。 


      　　神霄宫成奉安毕德音宣和元年八月二十二日 

      　　门下。皇天眷予一德。肇惟骏命之承。上帝监观四方。亶有成能之助。朕绍图泰定。体道希夷。闻秘箓以躬行。崇圆穹而父事。有开宝系。爰自丛宵。东极申休。统万天而下济。南昌翊化。陶九垒以同和。高卑虽殊。陟降无间。粤若形声之显。见于交际之亲。矧聆辛卯之诲言。仍契壬辰之运历。冲科每设。景驭必临。剑跃室以投空。酒幂樽而枵腹。奔雷激电。肃鸣跸之先驱。掷火流铃。燠神光之下烛。睟穆示紫清之表。焜煌垂琼篆之篇。迺易建于祠宫。既诞弥于寰宇。惟中都之首善。相吉壤以僝工。遹观厥成。用宏兹贲。玉房金阙。前瞻真宝之居。璧月珠星。直上天机之次。甫来宁于肖像。肆祗荐于明馨。干坤开澄。道路唿舞。御飞龙而乘云气。载延不测之神。佑下民而作君师。永迪无为之治。由中及外。降福孔皆。共锡涣恩。以均丕贶。应四京诸道。云云于戏。昊天其子。聿昭受命之符。率土之滨。斯洽好生之德。咨尔有众。咸体朕怀。 



宋大诏令集_8(181-200卷)   
  

      
     ●宋大诏令集卷第一百八十一 

      　　政事三十四 

      　　河防 

      　　遣使按行遥堤诏太平兴国八年九月戊午 

      　　近年以来河堤频决。坏庐舍。坏田亩。数郡被其灾。先是筑遥堤以遏。民利其膏沃。多种蓺居处于其中。河涨即罹其患。宜令殿中侍御史柴成务、国子监丞赵孚、供奉官万彦恭、殿直郭载分往黄河南北岸。按行遥堤。有不完处。发丁男治之。 


      　　修河命官安抚诏天禧三年八月丁未 

      　　近以洪河。溢于东郡。申诫官吏。即谋缮修。顾以资储。急于营度。而京畿近地。河朔奥区。境邑之间。既邻于封壤。蒭茭之用。爰赖于委输。已命攸司。各申良画。酌其经费。遂彼便宜。虽纶诏屡行。务滋于优恤。而黔黎在念。弥切于矜怜。特遣使车。往申存抚。宜令度支员外郎判度支勾院方仲荀往京东路。右正言判户部勾院刘煜往京西路。盐铁判官监察御史刘平往河北路。体量安抚人民。应有合宽恤改更事件。与转运使副所在长吏会议施行。 


      　　都水使者赵霆奏黄河堤岸科夫修筑事御笔□月十一日 

      　　河防夫工。岁役十万。滨河之民。困于调发。可上户出钱免夫。下户出力充役。皆取其愿。买土修筑。可相度条画闻奏。 

      　　军令 

      　　抚恤军人诏宣和七年十二月 

      　　十二月二十一日奉御笔。国家养兵。衣食丰足。近岁以来。官不守法。侵夺兵食。或军司上下。公然乞觅。或因事为名。率敛钱物。或逐月请受。刻剥钱数。致令诸军衣食不足。又官员冗占。人数猥多。或修造之处。差借役使。或掌兵之官。违法差借。既令饥寒。又加劳苦。所习事艺。亦不得工夫阅习。般担杂役之兵。食浮于禁旅。借债备战之卒。役重于厢军。朝廷初不备知。虽怀抚养军士之心。而有司不能奉承。辄敢困败之如此。近因整缉军政。躬亲听察众情。悉见弊端。深骇闻听。自今衣粮并择精好。以时支给。如敢非法借用冗古及差营造檐台木植之类。或乞觅率敛困乏军众者。并重寘典刑。必无轻贷。仍榜逐营。使军人咸识抚存之意。 


      　　马政 

      　　禁富人市内属戎人马诏太平兴国六年十二月辛卯 

      　　朝廷先于边郡市马。偿以善价。内属戎人。驱马诣阙下者。悉令县次续食以宠之。如闻富人多赍金帛。诣塞上私市马。致战骑多阙。不能充入旧贯者。职此之由也。自今一切禁断。违者许告。每疋价钱十万。私市者论其罪。中外文武官犯者。所在闻奏。 


      　　许民市沿边戎人马驽骀者诏太平兴国八年十二月己酉 

      　　先是禁民于沿边诸郡私市马。戎人卖马官。市良而弃驽。又禁民不得私市。往来死于道者众。戎人所利国马。无以充旧贯。自今边郡谨视马驽骀者刻毛以记。许民私市。庶羌戎获利。而岁驱马通关市。有以补战骑之阙焉。 


      　　给地养马御笔大观元年七月二日 

      　　给地养马。虽属漕司。悉力奉行。实在州县。况蕃酋徒兼隶城寨。可令知兴州姚雄下至州县城寨官。恪遵成宪。毋或灭裂法度。推行有绪。人户所养数多。当议褒赏。 


      　　县镇官衔内带兼管给地牧马等御笔大观二年四月□日 

      　　追述先王寓马于农之意。募人给地兑租牧马。行之期年。熙河颇见就绪。然徒法不能自行。要在州县协力赴功。以底成绩。可令县镇城寨关堡官衔内、并带兼管勾给地牧马事。佐官同管勾。庶几人人知所责任。 


      　　川茶博马御笔大观□年□月□日 

      　　川茶有数品。而唯雅州名山茶为外人贵重。可令熙河兰湟路以名山茶易马。恪遵神考之训。不得他用。以余茶博籴。量度茶数。勿使过多。盖多则贱茶而吝马。少则贱马而贵茶。可委陈敦复措置闻奏。 


      　　常平 

      　　右曹三催不报或踰年不结绝并行遣失当具奏御笔政和六年九月二十二日 

      　　常平散敛之法。民受其赐。踰三十年。岁久法玩。吏缘为奸。州县监司。习以为常。事有稽缓至累年不决。文移取会。辄不具报。赴诉省部。日常有之。民失其平。提举官号为事简。不复省察。绍述之政。莫此为最。而弛废若此。非所以奉承先志。可令户部右曹、应三催不报或踰年不结罪、并州县监司行遣失当。并具奏劾。官随重轻黜责。吏配千里。仍令尚书省御史台觉察纠劾以闻。 


      　　今后常平钱物敢有陈乞借用者以大不恭论御笔政和七年十二月十八日 

      　　朕惟神考以道制法。揆之于上而守之于下。着在方册。万世永赖。比览元丰常平令。裕民理财。弛役赈乏。条约严备。莫敢损益。爰及绍圣。深戒庀司侵蠹之弊。虽奉特旨支借移用。终不奉行。故国有九年之蓄。而府库所聚露积。不但天下富实。近岁以来。开他司借支之请。常平所储。殆废其半。是岂继述之政哉。应日前诸路、他司借支常平钱物。并特除破与免拨还。今后仰遵守元丰绍圣敕令。敢有陈乞借用者。以大不恭论。 


      　　常平敛散必时毋得拖欠违者以大不恭论御笔政和八年正月二十五日 

      　　常平散敛之利天下甚博。而比年以来。诸路拖欠至今。及散而遽取之。甚失神考制法之意。仰常平司常切遵守条令。敛散必时。毋得拖欠。违者以大不恭论。监司互察。御史台弹奏。 


      　　审度粜籴并推行保伍等不如条令者黜罚御笔宣和元年六月二十一日 

      　　仰惟神考创法垂统。以惠天下。以诒后世。载而传之存乎书。推而行之存乎人。朕遹追先志。罔敢怠忽。盖常平之政。以年之上下制谷价。以岁之丰耗为兴积。储蓄盛多。兼并无所牟大利。而囏厄赖以济。此仁术也。比年官失其守。他司移用殆尽。上下顾望。莫敢谁何。籴本既竭。储蓄一空。利归兼并。民受其弊。保伍之令。联其数。合其制。于以察奸。于以寓兵。使其出入作息相属也。迩来有司。殊不经意。开收并割。既不应令。牌簿姓名。又非其实。保内有犯。未闻行法。匿盗三日。曾不究治。州县籍记。惟以牵拽木石。津送舟车。修治道路。将迎使传。民甚病之。监司任外台耳目之寄。政令所下。付以推行。州县失职。付以按察。除授非人。废法不行。违法不按。希望进取。贪求供馈。不顾义分。又托以专委有司。终岁不行所部。或非时会。妨废公务。仰诸路提举常平官检详前后诏条。令州县管勾官、审度年岁。遇贱必籴。遇贵必粜。毋容奸猾。敢肆欺弊。常平钱米。不许他司辄有移用。虽奉御笔支借。亦须执奏不行。每岁春季。提举司具前一年部下所籴所粜及所收息数。申尚书省。取旨赏罚。若籴粜失时。及有欺弊。官以违制论。人吏决配千里。提举保甲官、督察州县都保。有不如条令者。并限一月改正。如奉行违戾不依法差使。并以违御笔论。保内有犯及匿盗三日。皆须究治。依法科罪。即匿强盗十人以上及十日者。加二等。本县当职官不觉察。以违制论。知通监司不按劾。与同罪。监司失职。废法不行。违法不按。或行部不应令。或贪取不顾义。或虽按吏而独后者。并仰廉访使者自今三年内。具事状以闻。当议重行黜责。廉访使者诬人功罪。朋比为私。不得其真。许监司互察。当议远窜。应除授监司。乃可遵守前后御笔处分。必择材望为众所推。曾任通判以上资任人充选。毋使遽非其称。取诮一路。或用非其人。令御史台论奏。敢有不承。必罚毋赦。 


      　　约束谨守常平之法诏宣和元年七月九日 

      　　朕惟神宗皇帝。蕴英睿不世出之资。当大有为之时。修饬百度。措治三王之上。所以加惠海内甚渥。常平之法。实本周官。其敛散有时。其取与有义。视年丰耗。权其开阖。必使上常有余。下无不足。此成康所以致太平也。当时论者。不深惟其故。哗说妄议。以非沮建立为能。逮元祐余党尚炽。抵巇投隙。肆为纷更。哲宗皇帝发日月之明。奋雷霆之断。拔邪举直。振而起之。故元丰美政。郁而复彰。仰惟神宗作之于众说方异之初。哲宗续之于良法既坏之后。二圣之烈。为万世法。朕祗遹先猷。夙寤晨兴。罔敢暇逸。所赖忠信之长。慈惠之师。相与往来播敷。使实德降于国人。乃不务是。习为苟简。一方水旱。则恬视转徙。漫不省察。部使者督制郡县。寔天子耳目。所为若此。朕复何望。夫继其志。述其事。古所难也。予一人躬任之。祗率厥常。监于成宪。今所易也。尔尚勉焉。继自今以往。惟谨守无怠。傥或弗恪。罚不可逭。咨尔在职。其体朕怀。 


      　　约束常平散敛粜籴等诏宣和元年八月十二日 

      　　常平之法。先帝力辨异议。断以独智。建立至艰。付畀为重。比年以来。提举官任非其人。法令日以弛废。已两降亲诏令及三省措置、及慎选使者外。比览奏牍。有一年之间。一县拖欠常平免役坊场等钱至数万贯石。并逃亡诡名、失陷本息者。不可胜计。或人吏冒税户姓名给纳拖欠。或当职官纵容知情。冒请钱谷。以新盖旧。支收不寔。顾按劾所闻者。如此其众。举天下言之。则奸污愉惰之吏。不特擅支借用。公违先帝成宪。积累失陷。日侵月削。敛散粜籴。何缘办足。其前项违法官吏等。中书省候按到将上取旨。重行窜责。仰诸路提举常平官候指挥到。躬诣遍行取索点检违法废令去处。按劾以闻。仍开具所部有无拖欠及失陷本息。逐一具旁通闻奏。今后给纳□散。如申状不寔。差公吏人并命官之家。诡名假冒卑幼私请。并两经倚阁。或年终有欠。转行给散。差公吏人缘给纳受乞。或将新盖旧。抑勒留难。一切违法。当职官及管勾官不按劾。仰漕宪并廉访使者互察闻奏。当议重行黜责。仍许人户越。疾速行下。 




      ●宋大诏令集卷第一百八十二 

      　　政事三十五 

      　　田农 

      　　赐郡国长吏劝农诏建隆三年正月甲戌 

      　　生民在勤。所宝惟谷。先王之明训也。朕以万邦大定。渐属于隆平。百姓为心。欲臻于富庶。永念农桑之业。是为衣食之源。今者阳和在辰。播种资始。虑彼乡闾之内。或多游惰之民。苟春作之不勤。则岁功之何望。卿任居守土。职在颁条。一方之忧寄非轻。万室之蒸黎是赖。宜行劝诱。广务耕耘。南亩东皋。俾无遗利。用天分地。各有余粮。极其藨蓘之功。致我仓箱之咏。勉思共理。别俟陟明。 


      　　劝农诏干德二年正月辛巳 

      　　朕以农为政本。食乃民天。必务穑以劝分。庶家给而人足。今土膏将起。阳气方升。苟播种之失时。则丰登之何有。卿任隆分土。化洽编氓。所宜趋东作之勤。副西成之望。使地无遗利。岁有余粮。勉行敦劝之方。体我忧勤之意。 


      　　劝栽植开垦诏干德四年八月 

      　　五代以来。兵乱相继。国用不足。庸调繁兴。围桑柘以议蚕租。括田畴以足征赋。逋逃所失。均出里闾。致树艺之不得勤。污莱之不敢辟。虚遗地利。重困生民。朕历试艰难。周知疾苦。四方甫定。七载于兹。节用爱人。敦本抑末。有经费未尝加赋。闻灾沴即议蠲除。方致小康。固无重敛。爰颁诏旨。遍谕忧勤。庶几畎亩之间。各务耕耘之业。宜令所在。明加告谕。自今百姓有能广植桑枣开荒田者。并令只纳旧租。永不通检。其诸县令佐。如能招复逋逃。劝课栽植。旧减一选者。更加一阶。凡尔蒸黎。当体朕意。 


      　　沿河州县课民种榆柳及所宜之木诏开宝五年正月 

      　　修利堤防。国家之岁事。劝课种蓺。郡县之政经。缮完未息于科徭。刊伐虑空于林木。如闻但责经费。不思教民。言念于兹。殊乖治体。自今应沿河州县除旧例种蓺桑麻外。委长吏课民别种榆柳及所宜之木。仍按户籍高卑。定为五等。第一等岁种五十本。第二等四十本。余三等依此第而减之。民欲广种树者亦自任。其孤寡癃病者。不在此例。 


      　　使民惇本从俭诏太平兴国七年五月癸丑 

      　　民惟邦本。本固邦宁。传云人生在勤。勤则不匮。故一年耕则有三年之食。一日劳则有百日之息。所以惇本厚生足食之原也。如闻南亩之地。污莱尚多。比屋之民。游惰斯众。岁稔则犬马有余于粱肉。饥年则妻女不厌于糟糠。罕能固穷。遂至冒法。岂君人者教化之未审。为吏者诱导之乖方。宜申儆戒之条。式变已然之俗。今膏泽屡降。宿麦将登。当及丰候。更为储蓄。应州县长吏。限诏到日。告谕乡民。常岁所入。除租调外。不得以食养犬彘。酒醪嫁娶丧葬之具。并从简俭。少年无赖辈。相聚蒱博饮食者。邻里共捕之。凡尔民庶。宜体朕意。 


      　　置农师诏太平兴国七年闰十二月庚戌 

      　　民为邦本。食乃民天。常念稼穑之艰难。每虑田园之荒废。广兴山泽之利。大开衣食之源。既富庶之未臻。盖劝课之犹阙。宜令诸道州府。应部民有乏种及耕具人丁。许众共推择一人。练土地之宜。明种树之法。补为农师。令相视田亩沃瘠。及五种所宜。指言某处土田。宜植某物。某家有种。某户阙丁男。某人有耕牛。即令乡三老里胥。与农师共劝民。分于圹土种莳。俟岁熟共取其利。为农师者。常税外免其他役。民家有嗜酒蒱博、怠于农务者。俾农师谨察之。闻于州县。寘其罪。以警游惰焉。所垦新田。即为永业。官不取其租。诏到宜亟行之。无或稽缓。 


      　　民诉水旱二十亩以下皆令检勘诏太平兴国九年正月辛未 

      　　朕每恤蒸民。务均舆赋。或有灾沴。即与蠲除。盖欲惠贫下之民。岂须以多少为限。自今诸州民诉水旱二十亩已下者。皆令检勘。 

      　　遣营田使副诏端拱二年二月癸亥 

      　　农为邦本。食乃民天。遐观载籍之格言。此实帝王之急务。将令敦本。无出劝农。且思河朔之间。富有膏腴之地。法其井赋。令作方田。三农必致于丰穰。万世可资其利济。今遣左谏议大夫陈恕楚知古、盐铁判官魏羽索缃、河运使臧丙、副使孔盖充逐路营田使副。往□兴工。眷惟黎庶。各有耕桑。闻兹创置之言。谅□欢唿之意。 


      　　约束流民归业不限半年诏淳化四年一月癸丑 

      　　应开封府管内百姓等。一昨霖霪作沴。水潦荐臻。多稼既被于天灾。尽室不安于地着。遂致转徙。其将畴依。先是今年三月辛亥诏。应流民限半年复业。限满不复。即许乡里承佃。便为永业。又念民之常性。安土重迁。离去邱园。盖非获已。自今年十一月以前。因水潦逃移入户。任其归业。不得以辛亥诏书从事。 


      　　募民耕旷土诏至道元年六月丁酉 

      　　近年以来。天灾相继。民多转徙。田卒污莱。虽招诱之甚勤。而逋逃之未复。宜伸劝课之令。更示蠲复之恩。应诸道州府军监、管内旷土。并许民请佃。便为永业。仍与免三年租税。三年外输税十之三。应州县官吏、劝课居民垦田多少。并书于印纸。以俟旌赏。 


      　　令转运使申饬令佐劝民栽种诏至道元年十一月辛丑 

      　　劝农种蓺。索有定规。如闻近年。多不率职。非所以副宰字之寄。厚衣食之源。宜令诸路转运使、申饬令佐。劝民栽种。岁满书历。以为课绩。 

      　　禁约掷弃米谷食物诏景德四年九月己卯 

      　　所食惟谷。兆民之天。出于耕耘。是谓劳苦。今万邦嘉靖。五稼大穰。是谓有秋。允符上瑞。如闻里巷。多所弃捐。宜令开封府告谕居民。无得弃掷米谷食物。犯者重寘其罪。 


      　　令十月后方得焚烧野草诏大中祥符四年八月丙午 

      　　火田之禁。着在礼经。山林之间。合顺时令。其或昆虫未蛰。草木犹蕃。辄纵燎原。则伤生类。式遵旧制。以着常科。诸路州县畬田、并如乡土旧例外。自余焚烧野草。并须十月后方得纵火。其行路野宿人。所在检校。无使延燔。 


      　　京城四面禁围草地许百姓耕垦畜牧诏天禧元年八月壬申 

      　　朕临御以来。恭勤自励。宵旰之暇。固绝于从禽。翾蠕之微。咸思其遂性。矧自神宗在宥。德化诞敷。每辍畋游。动形劝戒。聿循丕矩。允协重熙。既元命之博临。益端诚而匪懈。悉罢五方之署。遂除三面之罗。乃眷郊畿。尚存禁约。宜布丝纶之旨。用均樵采之恩。其京城四面禁围草地。令开封府告谕百姓。许其耕垦畜牧。 


      　　令储蓄诫奢僣诏天禧二年五月壬戌 

      　　民氓之众。稼穑为天。将防水旱之虞。在乎储蓄之备。与其肆情于侈靡。曷若尽力于耕耘。所谓利用厚生。既富而教者也。如闻风俗。尚习浇浮。器用服装。动踰规制。车马屋室。日务僣奢。虽遇顺成。靡闻充积。时更小歉。田或未收。皆至匮空。莫得周给。念黎黔之有是。岂教导之未周。今年属丰登。下无徭役。戒其既往。诲以自新。宜令三京诸路揭榜晓谕。常加察举。有孝悌力田储蓄岁计者。长吏倍加存恤之。 


      　　岁稔诫不得枉费诏干德元年四月乙酉 

      　　今宿麦已登。秋种尚茂。所宜修稼。以厚生民。其谨盖藏。毋或捐弃。宜令州县告谕人户。夏麦登熟。不得枉有縻费。 

      　　劝农诏 

      　　敕。朕惟德之不明。亦至于用武。久兴师旅。重困黎元。有闵民爱物之心。谁能副予意者。信赏必罚之令。今将举而行之。朕言有条。其听毋忽。夫农天下之本也。凡为国者。莫不务焉。要将节用则易充。勉其力使不匮。今夫食者甚众。而输者已殚。劝之不勤。而取之仰足。使民尽耕犹不给。而半为游惰之手。使岁常熟犹恐乏食。而多罹水旱之凶。调敛不得已也。而吏之不仁者。缘以诛求。赋役自有法也。而政之不明者。重为烦费。农者有几。害者若兹。欲宽吾民。何可得也。既富而教。岂无术乎。体予兹怀。望尔良吏。自今在官。有能兴水利。辟田荒。课农桑。增户口。凡有利于农而不扰者。有司具具赏格。当议旌酬。其或陂池不修。田野不辟。桑枣不植。户口流亡。慢政隳官。亦行降黜。夫言而不信。法弛于宽。朕久患之。方思革弊。尔毋习旧态。慢我新书。此匪虚名。必期责寔。凡为条约。告示既明。赏不吾欺。罚无尔悔。 


      　　无夺民时振救失业诏治平四年闰三月乙巳 

      　　朕惟方今孟夏。乃农民作劳之时。比来岁少顺成。今春雨泽以时。农民桑蚕谷麦。种作勤劳。一岁之功。并在此时。尚虑州县闇慢之吏。覆按细罪。拘牵微文。召唿证辨。连逮丁壮。加以兴土木不急之务。留系工役。理公私未偿之负。监锢其身。失业数旬。受弊卒岁。委安抚转运司。明加敕诫。省事息民。无夺其时。仍令州县吏。躬亲劳农劝民。专力致勤。务尽地力。毋或自失。以俟有秋。给公上。奉孝养焉。其有去岁不登。今春少雨。农民艰食失业者。令所在郡县速振救之。无使流移。以称朕爱民厚农之意。 


      　　苏湖相度圩岸御笔大观元年十一月十一日 

      　　禹贡三江既导。震泽底定。今三江之名。既失其所。水不趋海。故苏湖被患。可委本路监司。选择能臣。检按古迹。循导使之趋下。并相度圩岸闻奏。 

      　　蜀江修堰禁约御笔大观二年七月二十一日 

      　　蜀江之利。置堰溉田。旱则引灌。涝则疏导。故无水旱之患。其利甚博。然岁计修堰之费敷调于民。工作之人并缘为奸。滨江人户。困于骚动。自今如敢妄有检计。大为工费。计所剩坐赃论。入己准自盗法。许人告。 


      　　屯田司修完塘堤御笔大观二年十二月十七日 

      　　潴水为塘。以除水患。留屯营田。以实塞下。爰自祖宗。设官置吏。分职联治。自可一司。专总其事。岁月浸久。州县习玩。访闻比来塘堤不修。水潦穿溢。出害民田。绵亘千里。虽有司存。上下苟简。殆同虚设。可令屯田司。并循祖宗以来塘堤故迹。重加修完。务令坚固。即别不得增益更改。引惹生事。本司可比本路提点刑狱。序官提刑之上。举官按罪吏属等务。可令相度条具来上。余悉仍旧。 




      ●宋大诏令集卷第一百八十三 

      　　政事三十六 

      　　赋敛 

      　　开封府管内许人户从便输纳敕榜开宝□□ 

      　　敕。开封府管内乡村人户等。省本府奏。今半夏税。访闻人户。粜却斛＜豆斗＞。送纳价钱。乞将小麦与绢见钱等令人户取便折纳。庶得人户易为办及。伏候指挥事。朝廷每行一事。要利万民。既沿征皆纳见钱。则斛斗必须贱粜。有伤黎庶。无益国家。今览奏陈。特宜依允。宜依所奏。取人户稳便。依仓式例折纳诸色斛斗并绵绢见钱。故兹榜示。各令知悉。 


      　　均开封府界税诏咸平三年十一月戊寅 

      　　国家泽被寰瀛。子育黎庶。其于租赋。故有典常。如闻均定以来。多历年所。版图更易。田税转移。富有者益以兼并。贫乏者渐至凋弊。轻重不等。供输甚艰。眷我王畿。是为政本。将四方而是则。岂千里而未孚。宜有定规。以便氓俗。今遣朝臣。于开封府管内。据逐县元额定税。务令均平。更不增收剩数。其逃户田土。亦依此施行。别立帐籍。令本府劝诱归业。其桑柘更不均检。告示民户。广令种植。 


      　　罢京畿均税诏咸平三年十二月庚申 

      　　昨缘京邑田制未均。租赋之间。重轻不等。俾行检察。务在均平。如闻小民不谕深意。剪伐桑柘。惊惑乡闾。颇异所怀。弥用增念。况春阳在近。农务渐兴。物价未平。谷籴稍贵。所宜省事。以便吾民。其京畿均定租赋。宜悉罢之。 


      　　令官吏条析宽减差役利害诏治平四年六月辛未 

      　　农、天下之本也。祖宗以来。务加惠养。比下宽恤之令。赐蠲复之恩。然而历年于兹。未极富盛。间因水旱。颇致流庸。深惟其故。殆州郡差役仍重。劳逸不均。喜为浮冗之名。不急之务。以夺其时而害其财也。故愁痛亡聊之声。上奸和气。深可伤悯。其令逐路运司。遍牒辖下州军。如官吏有知差役利害、可以宽减者。寔封条析以闻。 


      　　令监司帅臣经度西南租赋御笔手诏大观二年六月九日 

      　　周王复小雅而荆蛮来威。汉武穷远兵。而中国内耗。盖操术异道。而治乱殊涂。今不顿一戟。不烦一旅。西彻河源。投戈请命。罔不率俾。南极海滨。幅员万里。纳土归化。边境故地。十余万众。愿为王民。不召而至。不谋而同。与穷兵者异矣。然强理其地土。抚循其人民。必为长久之计。而无耗内之弊。则地虽广大。可以无患。其令监司帅臣。经度收其租赋。通其有无。即山煮海。因地所产。俾各自足。不烦朝廷供亿。官吏兵民。裕然充寔。俾虚内事外之奸言。无自而作。 


      　　财利上 

      　　减桂阳监税白金诏开宝三年十一月乙巳 

      　　古者不贵难得之货。后代赋及山泽。上加侵削。下益凋弊。朕每念兹事。常深疚怀。未能捐金于山。岂忍夺人之利。自今桂阳监税入白金。宜三分减一。 

      　　赐潭州造茶人户敕榜 

      　　敕。潭州管内造茶人等。逐年所行造纳官湖南独行号大方茶。近拟本州般到开宝五年六年独号茶斤稍重。与自前入纳桊模。轻重不同。切虑人户采摘打造不易事。惟兹茶茗。产在湖湘。斤片重轻。固有常式。既桊模之稍大。念制造之惟艰。兼虑输纳之时。或有邀难之弊。宜依旧例。用便烝民。凡尔众多。体我优恤。宜令本州自今并依旧桊模制造茶货。旧日每三十片重九斤者。不得令过十斤。即须如法制造。无令卤莽夹杂。若是场司受纳人员及州府固违敕命指挥。邀难人户。须令送纳重茶要及十斤以上。并许人户上京论告。若勘鞫得寔。应干系官吏。并当重断其论。告事人仍支赐赏钱二百贯文。兼与放本户下差税。故兹榜示。各令知悉。 


      　　赐通州煎盐亭户敕榜 

      　　敕。通州系管煎盐亭户等。朕临御区宇。惠养蒸黎。每推悯恻之恩。曲示优饶之意。所期众庶。各遂苏舒。自来官中每正盐一石给钱五百文。并示将绢布茶斛＜豆斗＞折支。深虑亏损人户。今议特行轸恤。宜令本州、自今后应支盐本钱。一依旧定。每石正盐价例。并给见钱与人户。不得更有折支。故兹榜示。各令知悉。 


      　　茶盐榷酤不得增课诏太平兴国元年十月壬戌 

      　　先是募民掌茶盐榷酤。民多增常数。求掌以规利。岁或荒俭。商旅不行。至亏失常课。多籍没其家财以偿。甚乖仁恕之道。自今并宜以开宝八年额为定。不得复增。 


      　　禁江南私铸铅锡恶钱诏太平兴国七年四月己丑 

      　　江南诸州私铸铅锡恶钱及轻小钱颇乱禁法。自今公私所用。每千钱须重四斤。人家先蓄者。许令所在纳官。敢有私贮而不以闻。及违禁而擅以贸易者。并论如法。募告者差定其赏。 


      　　两川罢酒酤等诏太平兴国七年八月己卯 

      　　应剑南东西川峡路管内州军监镇等。初言事者。以变钱法。兴榷酤。有以便于民而佐用度。朕不得已而听之。行之踰年。未见其利。如闻民庶。颇极怨咨。因遣使乘。驲以观之。备得其状。朕奄有四海。宠绥元元。以百姓为心。常恐一物失所。举事乖当。盖由朕之不聪。出令惟行。遂使民之受弊。况失道之未远。固改调以为宜。先是诸州官置酒酤并从除放。依旧造曲市与民。其益州岁增钱六万贯并除之。依例只纳钱。从前官市及织锦绮鹿胎透背六铢欹正龟縠等。宜令诸州自今只织绫罗绢絁布锦等。余悉罢去。限诏到。各于要害处粉壁揭而示之。 


      　　许漳泉福建汀剑兴化邵武军盐通商建州铸大铁钱诏太平兴国八年二月甲申 

      　　漳泉福建汀剑等州及兴化邵武军先禁盐。自今许通商官卖盐斤二十五。先是民间少铜钱。宜于建州铸大铁钱。文曰太平通宝。与铜钱并用。 

      　　禁细小杂钱诏太平兴国九年八月壬辰 

      　　钱布之用。以通有无。轻重相权。泉流不匮。汉魏之后。其弊盖多。国家即山铸铜。奄有吴蜀。富姬周之九府。法上林之三官。而民俗之间。犯法者众。奸伪既广。轻细滋多。自今两京及诸道州府。宜申明旧禁。不得杂用铜细小及铁镴钱。仍每贯须重四斤半已上。其细小杂钱。限一月内须纳官。 


      　　罢岭南采珠场诏雍熙元年丁卯 

      　　敦本抑末。教化于是兴行。抵璧捐珠。浮靡于焉止息。朕祗承丕构。缅慕高风。思欲崇尚俭朴。革去浇兢。却难得之奇货。复大化之淳源。宜自我先。以率天下。其岭南诸州采珠场罢之。 


      　　搉盐仍旧诏雍熙二年六月戊子 

      　　去年有司上请。通行江浙盐商。盖欲均利于民而绝其犯禁者。然变法易制。自古所难。且行之岁时。以观其利害。如闻罢搉之后。重扰于民。欲便时务。宜仍旧贯。合宜依太平兴国九年七月己酉以前禁法从事。 


      　　复沿江榷货八务诏淳化四年七月戊戌 

      　　先是言者以茶法未便。商贾少利。用令停废榷货。许商人赍券诣茶山。官以新茶给之。申命近官。乘传按行。别立新制。永为通规。而商旅之间。积习斯久。颇惮江波之险。各利风土之宜。将狥群情。宜仍旧贯。其沿江榷货八务。并仍旧贯行之。 


      　　川峡酒税盐井诸色课利勿折金帛诏至道元年八月癸酉 

      　　西蜀经乱。疮痍未平。常思抚绥。庶获安泰。而为民禁暴。尚复屯兵。仍资筦榷。以备供亿。盖非获已。良用恧焉。而或失中。至于剥下。则岂朕任人爱物之意邪。其川峡州军。自今酒税盐井诸色课利。宜令并据元额输缗钱。勿复折纳金帛。 


      　　罢成州金坑诏至道二年正月乙卯 

      　　捐金于山。前圣之盛德。所宝惟谷。旧史之格言。朕缅慕太古之风。不贵难得之货。何必言利。徒以勤民。其成州两处金坑宜停废。 

      　　令茶官不售者受之轻价出之诏咸平二年正月壬申 

      　　如闻榷茶之所。官不售者。必毁弃之。斯可惜也。自今第其品而受之。轻其价而出之。使物无弃而民获利也。 

      　　依任中正奏茶仓就便输纳诏咸平三年七月丙申 

      　　山泽之征。所宜公共。苟便氓俗。岂图羡赢。而言事之人。不明大体。务为沿革。罔恤蒸黔。特命使车。往询疾苦。用循旧制。式遂舆情。已令制置茶盐江南转运使司并依任中正所奏。 


      　　废西京清酒务依东京例诏景德四年二月乙亥 

      　　卜洛之郊。久深傒望。从人之欲。爰示省巡。务敦宽大之言。式畅和平之化。眷言榷酤。寔有旧规。且念二京。本无异等。矧三州之繁会。极千里之浩穰。期洽欢谣。宜削严禁。其废西京清酒务。依东京例施行。 


      　　铸钱暑月收半工诏景祐四年四月己卯 

      　　鼓铸钱刀。素有程限。悯其劳苦。特示矜宽。自今五月一日至八月一日。止收半工。仍令本司、每岁量支率分钱。以备医药。 

      　　榷酤不得增课诏景德四年四月甲午 

      　　榷酤之法。素有定规。宜令计司。立为永式。自今中外不得更议增课。以图恩奖。 

      　　定夺司令三司行遣诏景德四年八月己酉 

      　　茗榷之法。流弊浸深。厘改已来。利课丰羡。既规画之斯定。归职分以攸宜。其定夺司公事。宜令三司行遣。不得辄有更改。 

      　　免税农器诏大中祥符六年七月辛丑 

      　　关市之征。所以禁末业。田畴之利。所以劝力耕。岂于稼器之中。亦取耏门之税。 

      　　放牛税诏大中祥符八年七月己巳 

      　　农牛之力。田亩是资。念疫疠之所伤。寔耕垦之有废。宜蠲市算。以助蒸民。诸处百姓买卖牛税。并放一年。 

      　　令陈述茶利不得乞留中诏大中祥符八年八月戊寅 

      　　榷茗之规。着令已久。固计入之素定。非异端之可攻。载详言事之人。时进单辞之说。始陈封奏。必烦述于事端。洎究指归。多未详于本末。自今群臣如有茶法便宜。当令显拜封章。尽述条目。下有司详议施行。况金谷细务。非军国事机。自合归于职司。非朕所宜亲决。今后所有陈述。不得乞留中。或敢故违。并当勘劾。 


      　　令学士李迪中丞凌策同议茶盐诏大中祥符九年十月丁酉 

      　　朕思俾蒸黔。共登富寿。山泽之禁。虽有旧章。措置之宜。虑复厚敛。将期惠物。无惮从宽。专命朝臣。佥谋邦计。俾共详于定式。庶俯洽于群心。宜令翰林学士李迪、给事中权御史中丞凌策与三司同议茶盐制度。俾茶园亭户。不至失所。客旅便于兴贩。百姓供用不匮。明具条约。送中书门下参详以闻。仍令榷货务、告示客旅应入中算射茶盐。一依往例。更不别生名目。致有疑误亏损。 


      　　弛解池盐禁诏天圣八年十月丙申 

      　　池盐之利。民贫所资。近代以来。官有榷法。虽助经费之用。未臻均济之方。爰命近臣。详立宽制。特弛烦禁。以惠黎元。 

      　　减两川绫罗锦绮等改织绢诏明道二年十月甲辰先王不欲以浮靡示天下。今东西两川上供绫罗锦绮透背花纱之属。皆女工之蠹也。其岁减三分之二。改织绢以供用。 



      ●宋大诏令集卷第一百八十四 

      　　政事三十七 

      　　财利下 

      　　通商茶法诏 

      　　敕。古者山泽之利。与民共之。故民足于下而君裕于上。国家无事。刑罚以清。自唐末流。始有茶禁。上下规利。垂二百年。如闻比来。为患益甚。民被诛求之困。日惟咨嗟。官受滥恶之入。岁以陈积。私藏盗贩。犯者寔繁。严刑重诛。情所不忍。使田闾不安其业。商贾不通于行。鸣唿。允若兹。是以江湖之间。幅员数千里。为陷阱以害吾民也。朕心恻然。念兹久矣。闲遣使者。往就问之。而皆欢然。愿弛榷法。岁入之课。以时上官。一二近臣。件析其状。朕嘉览于再。犹若慊然。又于岁输。裁减其数。使得饶阜。以相为生。刬去禁条。俾通商贾。历世之弊。一旦以除。着为经常。弗复更制。损上益下。以休吾民。尚虑喜于立异之人。缘而为奸之党。妄陈奏议。以惑官司。必寘明刑。用戒狂谬。布告遐迩。体朕意焉。 


      　　诫约臣僚言财利诏皇祐三年正月庚子 

      　　朕惟古之善为国者。使变通不倦而公私兼足。自顷食货之法弊。而刍粟之价益倍。县官之费日长。商旅不行。而豪富之家。乘时牟利。本末相病。吏缘为奸。故诏近侍之臣。考决本议。令定已下。利害晓白。尚虑轻肆之人。陈述空言。幸摇其端。夫利百而法乃变。令下而议不起。然后民听不眩。而宪度行焉。自今有依前事为议者。并须究知始末。审可施用。若其事已上。而验白无状。事效不着。当施重罚。布告中外。咸使闻知。 


      　　令三司判官等上财用利害诏熙宁二年 

      　　朕以为欲致治于天下者。必富之而后可。今县官之费不给。而民财大屈。虽焦劳乎昃食之间。其将何所施哉。故特诏辅臣。置司于内。以革其大弊。而使美利之源。通流而不竭。则庶乎孔子适卫之言。朕有所冀焉。夫事专于所习。则能明乎得失之源。今将榷天下之财赋。盖亦资之于有司能习知其事者焉。则其所得必积。所言必通。聚而求之。固足以成吾富民之术。若夫苛刻之论。务欲朘削于下而敛怨于上。斯亦朕之不取。宜令三司判官。发运转运使副判官、以及提举辇运便籴市舶榷场、提点铸钱制置解盐等臣僚。限诏到后两月。各具所知本职及职外财用利害闻奏。仍令三司举催。科其不以时上者。 


      　　言财利可采录施行者甄赏诏 

      　　朕惟理财之臣。失于因循。其法遂至于大坏。而天下之货。留积而不通。故特诏辅臣。俾之置司。讲求利病。将捄其宿弊而更张之。上以裨于国。下以足于民。而或者不察。以为专务苛碎刻削。以趋公家之急。兹岂朕之意哉。然而商天下之众智而集成之。则理尽而不悖。事行而不跲。于是利源通而富庶之俗成矣。内外臣僚有知财用利害者。详其事状闻奏。其诸色人亦许具事理于制置三司条例司陈状。在外者随所属州军投状。缴申条例司。夫有言不酬。不足以劝。事如可行。何□□吝于赏。如所言财利。有可采录施行者。当量其事之大小而甄赏之。 


      　　置市易务诏熙宁五年三月戊午 

      　　天下商旅物货至京。多为兼并之家所困。往往折阅失业。至于行铺转贩。亦为转图取利。致多穷窘。宜出内藏库钱帛。选官。于京师置市易务。商旅物货。滞于民而不售者。官为收买。随抵当物力多少。均分赊请。立限纳钱出息。其条约、委三司官详定以闻。 


      　　诫厉诸道转运使经画财利宽恤民力诏 

      　　夫仁闵百姓。而无夺其时。无侵其财。无耗其力。使其无憾于衣食。而有以养生送死。此礼义廉耻之所兴。而二帝三王诫敕百工诸侯之所先。后世不可以忽者也。朕夙兴夜寐。听治不怠。园囿宫室之观。无所增饰。而躬以节俭先天下之士。然而不忍之政。考诸先王。未有以及之也。凶年饥岁。民之父子夫妇。犹有不得保其家室。而放乎沟壑。意者吏或不良。不知所以振救省忧之方。而使之至此耶。今吾于诸道置使者。使得察吏之良否。而视民之疾苦。辄具以言。而任事者。或不惟朕志之所急。而以侵牟为政。甚非所以遣使者慰安元元之意也。夫转输天下之财。以给有司之费。皆有常数。而无横求。诚能御轻重敛散之权。而禁因缘之奸。则何患乎经入之不足。彼前世良吏。能纾其民。而官事亦不耗废者。岂有他哉。亦在乎勉之而已。若乃操聚敛之赢以为功。而不知百姓与足之义。非惟逆于朕志。而有司考绩之法。亦将不汝容焉。朕言维服。其听毋怠。 


      　　告谕民户投纳不依样钱御笔手诏大观元年五月十九日 

      　　钱为国之利柄。以方圆铢两。而寄富贵贫贱之榷。若为众庶所操。则利柄失矣。今淮浙福建。官吏旷职。纵奸弗戢。盗铸盛行。有误良民。公然受弊。其令监司相度。以官钱为样。垂之市肆。告谕民户。有不如样。限一季投纳。以一偿五。限满不纳。加罪一等。仍以所纳钱更铸补还。出榜告谕。使众知之。 


      　　川蜀钱引减价令运司分析御笔大观元年六月二十五日 

      　　川蜀四十二界以后钱引。访闻官司奉法不谨。纵民减价。慢令失职。莫此为甚。可令逐路转运司分析闻奏。自今如纵而不治。与同罪。仍当重行黜责。 

      　　陕西铁钱折二公私通行诏 

      　　向者西鄙乱常。乍叛乍服。兴师问罪。调度寔繁。元祐以来。变易善法。钱弊屡更。物失其平。黎庶重困。荷天眷祐。方内乂安。累年于兹。而钱益轻。物益重。细民益以艰食。至或流移失业。不得以相生养。朕甚悯焉。岂法禁之不修。而兼并者擅其利也。抑泉货之不一。而人自为轻重耶。事必复古。迺臻康济。应陕西诸路旧系行使铁钱地分。并依元丰年大铁钱折二。公私通行。所有夹锡钱与大铁钱。一等行用。不得分别称唿。仍仰转运经略司、提点刑狱、提举常平司。将逐处物价参考。制定多少之直。务要反本。不使腾跃。敢有妄议沮格不承者。以违制论。不以赦降去官原减。见在铁钱。更不改铸夹锡。河东路官司当二夹锡钱。依此。所有三当一小铁钱。听仍旧。令出惟行。是为永法。毋或疑畏。自抵罪诛。故兹诏示。想宜知悉。 


      　　公私当十钱改当三诏政和元年五月七日 

      　　洪范八政。食货居先。食足货通。国丰民富。人知礼节。教化易兴。故食之与货。相辅而行。生民之本。政之大者。汉唐之间。钱币屡变。若轻重失宜。必为民害。载在方册。难以遍陈。自我祖宗用十钱为两之制。法度一定。人心作孚。百五十年。天下蒙利。比者建议之臣。不深计利病。轻于变法。行之数年。钱益轻。物益重。公私受害。不可胜言。物价腾涌。细民艰食。嗷嗷几至失业。奸民冒法。盗铸云起。重辟积下。不能禁止。朕咨询群议。博采民言。皆愿改更。以平物价。况为法之弊。可谓极矣。若不改图。害将益甚。变而通之。斯其时矣。今朝廷内外府库。无虑数千万缗。议者或谓折阅数多。有亏邦计。朕念为民父母。傥可以拯弊。使安元元。府库之损。又何爱焉。可自五月八日。应公私当十钱。并改作当三行使。咨尔中外。咸体朕意。 


      　　约束小平钱与当三钱重轻均一诏政和元年五月十七日 

      　　比以泉币法坏。害及闾阎。盗铸滋多。物价翔踊。民人艰食。泉货日轻。朕不惜府库数千万缗之积。一旦改为当三行使。将以革伪滥。通货财。济农商。平物价。与民为悠久之利。尚虑豪猾惮于折阅。胥动浮言。阻障交易。怀奸沮法。觊望再更。不念远图。唯谋近利。可内自京尹。外逮监司郡县。悉心协力。开谕抚恤。勿事刑威。务要小平钱与当三钱重轻均一。无自区别。使人致疑。物货既通。公私皆利。故兹诏示。宜体至怀。 


      　　见行钞法着为令御笔手诏政和二年九月十五日 

      　　洪范八政。食货为先。理财以义。则民富而国用饶。先王之制也。迺者有司不究本末。不权轻重。悉取钞法。妄意纷更。致耗邦财。民亦重困。边备空虚。仓库匮竭。太师楚国公京。还冠宰司。图制国用。兴植废坏。以义置法。爱日忘劳。曾未期月。开阖敛散。一出于上。公藏私余。上下与足。朕甚嘉之。其今年五月以后。应见行钞法洎茶盐法合传载者。大小纲目。具着为令。上之御府。颁之有司。以示富国裕民之政。传之永久。坚如金石。庶几奸人不敢妄行动摇。以称朕意。 


      　　罢茶盐立额应奉司江浙置局花石纲西城租课等诏宣和七年十二月十九日 

      　　朕祗绍丕图。抚临万＜宀禹＞。顾德弗类。永惟宗庙付托之重。靡遑康宁。眷予兆民。是为邦本。比年以来。宽大之诏数下。裁省之令屡行。然奸吏玩法。而众听未孚。有司便文。而实惠不至。盖缘任用非人。过听妄议。兴作事端。蠹耗邦财。依享上之名。修营私之欲。渔夺百姓。无所不至。使朕轸念元元若保赤子之意。何以取信于万方。夙夜痛悼。念有以拊循慰安之。应茶盐立额结绝、应奉司江浙路置局及花石纲等、诸路非从上供抛降物色、延福宫西城租课、内外修造、诸路采斫木植制造局所并罢。更有似此有害于百姓者。三省枢密院条具以闻。夫民罔常怀。保于有仁。朕于吾民。每惧仁爱之弗至。一夫不获。时予之辜。播告之修。咸听朕指。 


      　　蓄积 

      　　长吏令佐告谕敦劝储蓄诏干德四年八月甲寅 

      　　时和年丰。有国上瑞。今三农不害。百姓小康。夏麦既登。秋稼复稔。仓箱有流衍之望。田里无愁叹之声。寔上元之垂休。岂凉德之所致。诸道刺史县令等。职在养民。所宜敦劝。各令储蓄。以备凶荒。尚虑下民恃此丰登。广有费用。或蒱博好饮。或游惰不勤。有一于兹。是为弃本。倍宜约束。无抵宪章。所在长吏及令佐等。当明加告谕。使知朕意。 


      　　令转运使与长吏共计度积蓄诏雍熙二年七月庚申 

      　　存救之术。储廪是资。所以禳凶灾、防水旱也。备预无素。灾至而思。御之其可及乎。今丰穰屡臻。宜多积蓄。可令诸道转运使与所在长吏。共计度之。省察仓储。无令损败。 


      　　三司岁具金银钱帛簿以闻诏淳化元年十一月辛丑 

      　　周设司会之佐。以一岁为准。汉悬上计之法。以三年为期。所以详知国用之盈虚。大行郡吏之诛赏。斯乃旧典。其可废乎。自今三司每年具见管金银钱帛军储等簿一本以闻。 


      　　令董龟正乘驲陕西市刍粟广储蓄诏咸平四年□月丙戌 

      　　陕西今岁物价贱甚。乘兹有秋。可大实边庾。况宿兵远戍。不可无备。宜令兵部员外郎董龟正乘驲与本路转运司增价市刍粟。广储蓄。以息编民飞挽之役。 

      　　令三司议军储经久之制诏咸平四年十月甲子 

      　　沿边堡障。式遏寇戎。岁屯貔虎之师。日有资粮之费。虽赋调无缺。而转饷颇劳。永言疚怀。不舍中夕。况今混同文轨。富有寰区。山泽之利无穷。农桑之业增厚。将欲丰储峙于边鄙。免飞挽于黎甿。乃眷计臣。寔主斯任。勉陈良画。以副虚怀。宜令三司众官议军储经久之制。务令济办。不致扰民。条件以闻。朕将亲览。 


      　　令江南荆湖两浙造舡团纲般起赴真楚泗转般仓发运司不得拨纲往诸道诏嘉祐三年十一月庚寅 

      　　国家建都河汴。仰给江淮。岁漕资粮。溢于汉唐。繄经制之素定。有常守而不踰。六路所供之租。各输于真楚。度支所用之数。集于京师。以发运司总其纲条。以转运使斡其岁入。荆湖舟楫。回载海盐。淮南舳舻。不涉江路。方冬闭塞。役卒得以少休。近岁因循。兹事从而遂废。吏缘为蠹。人寔告劳。比饬攸司。遵用往则。旷岁于此。格诏未行。岂发运使不得总纲条。转运使不能斡岁入。今兹议复。皆本故常。事惟尔职。隳则有谴。其令江南东西荆湖两浙转运使。限一年各造舡、招添梢工、及驾船卒团成本路粮纲。自嘉祐五年始。止令逐路据年额斛斗。般赴真楚泗转般仓。却运盐归本路。发运司更不得支拨里河盐粮纲往诸路。 


      　　访问齐州置社仓已施行后有若干百姓诉不便诏熙宁二年四月庚子 

      　　京东自春以来得雨。麦苗茂好。今夏必大有收。当连岁丰穰。粒米狼戾之际。朝廷正宜广谋蓄积。以待异时之乏。勘会去年齐州等处置社仓。内齐州已施行后。有若干百姓经朝廷诉不便以闻。 




      ●宋大诏令集卷第一百八十五 

      　　政事三十八 

      　　赈恤 

      　　借义仓米不俟上言诏干德三年三月癸酉 

      　　比置义仓。以备凶岁。救黎元之不济。宜出纳以及时。若俟上言。谅乖赈恤。自今人户欲借义仓充粮食者。委本县具灾伤人户申州。州司即与处分。计户赈贷。然后以闻。仍令及时祗依元数送纳。至时如别有灾沴。亦当更与宽限。或人户众多。义仓赈贷不足。亦当具数闻奏。别议发廪充给。 


      　　遣使赈给虔吉等州民诏雍熙二年四月乙亥 

      　　朕抚御寰区。惠养黎庶。轸忧勤而是切。在夙夜以遑宁。南方数州。尚罹旱歉。虽行赈贷。未救疲羸。更均推食之恩。以表爱人之道。遣监察御史安国祯等乘驿至彼。与长吏察其人户阙食者赈给之。仍以发廪减价出粜。因令访察郡县官吏为政善恶、民间利病以闻。 


      　　赐澶州北城军人百姓诏淳化四年九月丙申 

      　　近者积雨霖霪。长河湍悍。果致怀襄之害。荐罹昏垫之灾。坏居人之室庐。陷州城之雉堞。览奏惊叹。夕惕靡遑。盖由知州郭贽苟务贪荣。不图御患。使万井之邑。坐成污潴。一方之民。化为鱼鳖。已遣御史推鞫。当议寘于严科。应溺死人户。每人给千钱为棺敛具。缺食者发仓粟赈济。其屋税并与除放。 


      　　令两浙益救恤百姓诏咸平二年正月壬午 

      　　如闻两浙经旱。州军赈粮甚至。民不流亡。宜令官吏益加救恤。毋致失所。其迫此饥馑为窃盗者。原其本情。盖非获已。如不至伤杀。宜令从轻断罪。俟秋复常。 

      　　赈恤河北抽移军马罢押阵使省不急官诏咸平四年十二月庚寅 

      　　如闻河北州军。近日已来。谷价顿高。民食有阙。已命使便宜赈恤。又知转运司以定州刍粮乏少。令民户转饷。朕甚悯焉。其定州及难得粮草处城寨。宜遣内侍副都知窦神宝、与部署司同议抽移军马。所期渐息飞挽。以苏疲瘵。其三路部署排阵使等并停罢押阵使。军职自观察而下。应不急之官。悉减省赴阙。 


      　　贷口粮与溪洞诏大中祥符三年闰二月乙卯 

      　　昨遣孙正辞招抚夷人。如闻兵入溪洞。积聚廪庾。多经焚荡。彼虽蛮貊。然亦吾民。虑其乏食。宜令转运使贷以口粮。无使失所。 

      　　命陈知微等巡抚淮南两浙路灾伤诏大中祥符八年二月丁卯 

      　　朕以眇躬。纂于洪业。万方在念。中夕靡宁。敢怠焦劳。聿期丰楙。眷惟淮甸。迨及江吴。去秋已来。民田薄稔。虑谷价之腾踊。致吾民之阻饥。虽复蠲其赋租。振乃仓廪。尚虑牧宰未尽于惠康。则我蒸黔何望于昭济。故命朝着。往敷至怀。宜令知微等逐州军按视。粮缺之处。规度转给。因察访巡检使臣能否。有弛职者换易以闻。 


      　　约束提转赈济诏 

      　　天变流行。治古不免。民无捐瘠。赈救是赖。比岁蝗潦。野有饥殍。朕所哀痛。亟令抚存。蠲常赋之科。贷公廪之粟。分遣才干。具为拯救。不急之务。多少裁罢。纳隍轸忧。盖云至矣。傥亲民之吏。深体此意。探荒政之前典。能究心于事。周勤念恤。恳切营度。如父兄之奔迫。治子弟之疾苦。恶有不获全济于重困哉。如闻颇同常务。未殚经画。视艰食之众。微恻隐之念。忘其阽危。转死沟壑。或鬻市其所爱。或啖食其遗躯。方春发生。群物欣豫。迺令吾民。憯怛如此。甚非所以虔付畀之意也。转运使提点刑狱、其悉乃心。督责州县长吏以下。勤抚疲羸。多方赈济。疾病者傅之医药。单孑者厚与安存。无俾转亡。积伤和气。仍察官吏有能尽力全活人命者。具名以闻。当议优奖。其不称职。以致流移。亦具名闻。必行显黜。承诏之臣。施设方略。固当稽轻重。明赏罚。勉于惠政。称朕意焉。 


      　　蠲复上 

      　　宽恤扬州诏 

      　　王者伐罪吊民。戡难既清于氛祲。班师振旅。推恩宜及于幽明。朕亲御六军。已平孤垒。念丁夫之役力。冒矢石以捐躯。或军民曾被于胁从。或部曲尚怀于反侧。俾遂来苏之望。爰行在宥之恩。应扬州城下役夫内有死于矢石者。人给绢三疋。仍复其家三年。长吏倍加安抚。尸骼暴露者。仍令使臣收瘗。城内军人及李重进元随军家口骨肉。并与放罪。逃亡者听于所在首身。押来赴阙。 


      　　矜蠲沙门岛人户赋租诏建隆四年十月丁未 

      　　登州沙门岛土居人户等。深居客峤。皆出王租。比闻自备舟舡。般载女直鞍马。眷言劳役。宜示矜蠲。应所纳逐年夏秋赋租麴钱、及沿征泛配诸杂名目物色、并州县差徭。今后并与免放。其渡马回船上木植。自前多被州司抽纳。今后并须给与。 


      　　免夏租诏干德二年四月己酉 

      　　古之为国者。凡有灾沴。必示蠲除。虑一谷不登。则百姓失所。属自春夏。时雨尚愆。深念黎元。失于播植。所宜优恤。俾获昭苏。应诸道所征今年夏租。委在处长吏。视民田无见青苗者与放免。 


      　　蠲归峡州秋税诏干德二年十二月 

      　　朕以孟昶潜结并汾。欲挠疆埸。将遏乱常之寇。爰兴问罪之师。唯此二州。最邻寇境。军旅所过。供亿寔繁。宜示优恩。用蠲常赋。应今年秋税。已降指挥除放。其已纳及供给过刍粟军储。并与折来年租税。仍令长吏明加告谕。令知朕意。 


      　　免荆南新检秋税羡数诏干德三年正月乙丑 

      　　昨者问罪西蜀。已克夔州。襄汉之南。暂有差役。伫清妖孽。别议抚绥。近降指挥。委转运使张永锡、荆南观察使判官李士衡将本府夏秋租税元征寔数为额。其新检到羡数。并与放免。俾令均济。冀速舒苏。如闻不体忧勤。辄抛耕种。言念民庶。深轸朕怀。诏到。便可递相告谕。归复田园。仍令长吏倍加安抚。 


      　　罢忠州等处鱼膏算诏 

      　　古之善为国者。薄敛于民。故有关讥而不征。市廛而不税。自后贷赋人口算缗钱。征责日繁。下不堪命。朕自临＜宀禹＞县。务恤黎元。虽未能致无为之治。复上古之教。又岂忍无名加率于民乎。自今忠州等处。应伪蜀日以鱼膏输其算者悉罢之。 


      　　蠲放西川诸州夏税诏干德四年二月甲子 

      　　收复以来。屡免租赋。尚恐凋弊之俗。耕稼未全。更议蠲除。俾令安缉。今年夏税并沿征等。并蠲其半。无者全放。 

      　　罢义仓诏干德四年三月癸酉 

      　　朝廷比置义仓。以恤百姓。盖防歉岁。用赈饥民。访闻重叠供输。复成劳扰。俾从停废。以便群情。其郡国义仓并罢之。先有乞限送纳者。并与除放。 

      　　除放西川欠负诏干德四年八月丁酉 

      　　朕自下巴邛。继行恩宥。务去烦苛之政。俾苏疲瘵之民。尚念国家之岁赋常租。犹令蠲免。臣下之倍称出息。岂可诛求。应西川人户日前有负伪蜀臣僚博放出利钱帛。诏到日并与除放。如或元非出利、及今后别有逋债。不在此限。所在长吏。备录诏书。以谕管内百姓。 


      　　放税诏干德五年七月己酉 

      　　夏秋以来。水旱作沴。言念民庶。恐致流移。委诸州府长吏预告人户。有灾伤处。并令放今年税赋。 

      　　免霖雨河水损败田夏租诏 

      　　暑雨滂沱。堤防泛决。行潦所至。苗稼用伤。忧民方轸于焦劳。常赋宜从于蠲免。应诸道州县民田有经霖雨及河水损败者。今年夏租及沿征物。并与放免。 

      　　罢广南伪政日烦苛率配诏开宝四年十月丙戌 

      　　广南道诸州。久隔风化。重罹弊政。既苦无名之诛歛。遂令比户以流离。言念凋残。良深愍悯。方苏远俗。宜示明恩。应伪政日烦苛率配。并诸司官务纳课、影占人户并与除放。及先殴率统军百姓并放归农。其逃亡人户。委长吏招谕。各令复业。仍倍与安抚。 


      　　河决损苗除放诏开宝五年六月丁酉 

      　　近者天作淫雨。河决横流。合为时灾。害被秋稼。所宜蠲复。以惠困穷。应沿河人户。委所在官吏。倍加绥抚。仍具损伤苗稼以闻。当与检覆等第除放。 

      　　西川两税折帛依时估诏开宝六年六月壬寅 

      　　朝廷方覃惠化。用泰寰区。然念远民。所宜轸恤。应西川管内州府军县。自今将两税钱折疋帛者。并与依逐州三旬时估折纳。 

      　　招谕开封流民诏太平兴国七年二月庚午 

      　　开封府管内。近年以来。蝗旱相继。流民既众。旷土颇多。盖为吏者失于抚绥。使至于是。天灾所及。隐匿而不以闻。岁调既兴。循常而不得免。编户遂成于转徙。大田乃至于污莱。深用疚怀。不遑宁处。俾申恻隐。别示招携。宜令本府设法招诱。并令复业。只计每岁所垦田亩桑枣输税。至五年复旧。旧所逋欠。悉从除免。限百日许令归复。违者。其桑土并许他人承佃。便为永业。岁输租调。亦如复业之制。仍于要害处粉壁、揭诏书示之。 


      　　展开封府输租限诏太平兴国七年十二月戊午 

      　　开封府管内人户等。霰雪初霁。泥淖颇甚。输租于上。赍运差难。宜于常限外加半月。 

      　　北界归明人遣使护迁西京许汝间给田诏雍熙三年七月壬午 

      　　应北界归明人户等。朕君临万国。子育兆人。兴吊民伐罪之师。示拯溺救焚之惠。尔等久居异地。愿袭华风。载嘉归向之诚。宜申恻恤之意。其人户等先令分处并代州。今遣枢密都承旨杨守一等迁于西京。给闲田处之。如分布未尽。更置于许汝间。所分之田。便为永业。仍免租役。州县常安抚之。 


      　　敌人入寇后推恩诏雍熙四年正月丙戌 

      　　朕恢绍丕图。抚绥四海。不敢暇逸。常怀战兢。聿属书轨会同。岁时丰稔。而边圉扰攘。故犯封疆。俘掠人民。焚荡庐舍。农桑废业。闾里为墟。言念生民。罹其荼毒。为人父母。寔切痛伤。宜覃雨露之恩。以表君亲之惠。应行营将士。因阵敌不利、捐弃甲兵溃散者。并不问罪。各依旧兵籍收隶。应沿边城堡。曾为契丹攻围、其中将校备御、有功劳可纪者。委逐处分析闻奏。当加旌赏。军人殁于行阵。及百姓被契丹杀害、无主收葬者。所在破官钱埋瘗。军人除赗赠外。特支半年廪给。死事使臣将校子孙、并与录用。应缘契丹入界、草寇因而聚集及逃亡军人曾行劫掠者。并释罪。限诏到一月。许于所在陈首。军人依旧隶军籍。百姓并令归农。限满不首。即论其罪。应经契丹剽掠处人户、雍熙三年以前逋悬租调。并与除放。仍更给复三年。不经剽掠者。亦与免从前租调。仍更给复一年。朕抚理失中。委用乖当。是使边陲之俗。陷于涂炭之灾。咎由眇躬。祸及黎献。永言痛悼。勿忘于怀。 


      　　敌人退后放河北沿边州府残欠税物德音端拱二年二月癸丑 

      　　门下。朕恢缵鸿图。抚临兆庶。务致生灵之富寿。敢辞宵旰之勤劳。寰区幸获于治平。时岁屡观于丰稔。岂期强敌。继犯封疆。俘掠户人。焚荡庐舍。农桑失业。井邑为墟。残民暴物之礻□芺。既缠生聚。子育君临之道。寔切痛伤。宜在宥以覃恩。用推诚而布惠。应沿边州府军县。曾被契丹攻胁城池处。其中有军员将校显立功劳者。宜令逐析闻奏。当议别加酬奖。应边上契丹曾到处。有军人殁于行阵及百姓被契丹杀害者。有主者各令识认。无主者并仰逐处官吏速差人特破官钱埋瘗。殁阵军人在营家口。赗赠外特与依旧支一季请受。应殁于王事使臣及禁军厢军将校。若有子孙。并与等第安排。应河北因契丹入界。有草寇接便聚集、并逃散新旧军人、及曾行劫掠人户者。并特放罪。限两月内。军人许来首身。仍旧军分收管。百姓许来归业。倍加安抚。限内不来首身者。复罪如初。已捉败者不在放限。应契丹兵军入界已来。惊移人户等。宜令所在官吏及巡检使臣、并即招唤归业。倍加安抚。其敌军驻泊蹂践深处人口、平塞军、祁州、天威军、平安军、易州、威虏军、静戎军、保州、定州、宁边军、镇州、邢州、赵州已上一十三处。应系欠端拱元年终已前夏秋税物等。并特与除放。除该雍熙四年正月二十三日德音放税外。仍更免三年夏秋税物、并沿纳物色。其曾经契丹剽掠。不是敌军驻泊蹂践之处人户。瀛州、霸州、平戎军、代州、岢岚军、洛州、莫州、雄州已上九州。亦与除放端拱元年终已前夏秋残欠外。除该雍熙四年正月二十三日德音放税外。更特与除放一年夏秋税物、并沿纳物色。应河北州郡、契丹不到处。及北州府忻州、宁化军、破虏军、岚州、定远军、干宁军、翼州、沧州已上八处。并与除放端拱元年终已前残欠税物。于戏。朕受命干坤。为民父母。宁欲黔首陷于非辜。岂代有之灾。适当系乎分野。将寡昧之德。不能感乎穹旻。责躬自思。黎元何罪。寝食无忘。惕厉增深。虽行雷雨之恩。莫尽哀矜之意。凡尔中外。当体朕怀。 


      　　招诱流民复业给复诏淳化四年三月辛亥 

      　　先是招诱流民。俾之复业。五年后始令输租调如平民。淮南两浙等处。五年外只令输十分之七。所以劳来安集。欲跻之于仁寿之域。而祁寒暑雨。不免于怨咨。秋获春耕。便谋于转徙。国计亏损。何莫由之。人之无良。一至于此。宜中约束。以革顽嚚。应诸州逃民。限半年悉令复业。特与给复一年。限满不复。即许人请射佃作。除坟茔外。便为永业。自今逃亡者。亦以半年归业为限。先给复五年者并如旧。 




      ●宋大诏令集卷第一百八十六 

      　　政事三十九 

      　　蠲复下 

      　　除欠负诏淳化五年四月壬午 

      　　昔汉文帝有言。我为天下守财者。聚蓄之广。盖资于邦计。出纳之吝。寔系于司存。傥管籥之谨严。必府库之充溢。货币何由而亏损。胥吏不得以为奸。宜申画一之文。别立自新之法。应天下主吏。先系欠钱帛物四十五万缗疋斤石。并除之。自今守藏掌庾筦榷等吏。亏欠官物。并责主吏及监临官均偿之。 


      　　放运粮士卒诏至道元年十月己卯 

      　　西鄙运粮。蒸庶劳弊。近遣诸军转送。所以息民。今严冬在候。士卒亦宜放归。仍赐缗帛。 

      　　令赵保吉授夏台节制谕陕西诏咸平元年正月辛酉 

      　　近者银州观察使赵保吉。洗节布诚。奉章修贡。愿谨守藩之礼。冀蒙锡壤之恩。朕以障塞之间。师徒久聚。关辅之地。馈饷为劳。情岂佳兵。道先柔远。俾缵旧服。作镇夏台。今已降制。授保吉定难节度夏银绥宥静等州观察押蕃落等使。兼赐手诏。令镇抚蕃部。控制边陲。务使谧宁。分我忧寄。保吉忻然承命。体此推心。灵州道路既平。往还无阻。亦令招集户口。劝课耕种。期于岁时。必致康阜。宜令陕西转运使及诸州军府监官吏告谕部民。自今不复转送军储至灵州清远军。咸俾安居。勿忧重扰。其至道三年秋税逋欠。并与倚阁。逃户依去年七月二十七日敕。招携归复。其因传送逃移者。限一月内归业。给复一年。亡命山林聚为盗贼者。限两月内许其首露。限满不至。复罪如初。 


      　　遣使诸路按百姓逋欠借悉除诏咸平元年四月己酉 

      　　先帝席图御极。约己爱人。每推赦宥之恩。皆有蠲除之命。而有司不恤。尚或敛收。致吾蒸黔。未息愁叹。宜遣使乘驿、与诸路转运使诸州长吏。按百姓逋欠借悉除之。 


      　　讨王均免遂果阆州税诏咸平三年九月丁酉 

      　　昨命王师。讨戮均贼。眷言民俗。咸有供须。访闻峡路遂果阆三州。最近西蜀。科役稍烦。而果阆加之水潦。不有矜贷。曷苏疲氓。其三州今年秋税宜免十之三。 

      　　强壮户税赋不得支移诏 

      　　边防未弭。遂募乡兵。离去故土。足伤和气。应诸州点充强壮户税赋。止令本州输纳。有司不得支移。 

      　　令滑曹许郑等州所纳刍藳并输本州诏景德四年九月己未 

      　　京辅供输。虽循常例。道途往复。方属祁寒。特轸朕怀。式从民便。滑曹许郑等州、所纳刍藳。并输本州。不须至京。 

      　　河北诸州军租税并本处送纳诏大中祥符元年三月乙亥 

      　　边候载宁。戎车已戢。思减力役。惠绥黎元。矧乃河朔之区。赋舆所集。均输邻郡。盖有旧规。属年谷之屡登。顾军储之有备。免兹转饷。以阜吾民。其河北诸州军租税并令本处送纳。 


      　　诸路夏税止于本州军输纳诏大中祥符元年五月庚辰 

      　　版图之广。赋调方兴。尚虑有司。或循旧式。资一时之经费。俾邻郡以均输。况稼穑之屡登。庶黎民之从便。宜蠲力役。用示朝恩。应诸路今年夏税。止于本州军输纳。 


      　　郓州牧马草地给与见佃户诏大中祥符三年八月辛酉 

      　　汶上奥区。东巡所出。比从行庆。用慰来苏。苟刍牧之是资。虑农桑之失业。特敷朝旨。永惠斯人。其侍御史裴宗元、比部郎中袁逢吉郡牧判官李克勤等。所摽郓州牧马草地。并特给与见佃户。所须放牧地。别经度以闻。 


      　　河中京兆府陕同华州倚阁残税诏大中祥符三年八月甲子 

      　　关辅之区。版图斯广。属收成之在候。固赋敛之有常。乃眷吾民。良深轸念。特加矜察。式示优宽。应河中京兆府陕、同、华州今年秋税。纳外见欠。并权倚阁。 

      　　除两浙福建湖广身丁钱诏大中祥符四年七月壬申 

      　　朕临御万邦。励精庶政。一夫不获。尚切于忧劳。九赋用均。务敦于宽简。惜其物力。以厚民生。眷惟江浙之区。介彼东南之域。而自祖宗恢复。声教诞敷。去率敛以居多。俾乐康之斯洽。洪惟利泽。已泰编氓。然计口算缗。尚存于伪制。治财吝纳。仍限于岁输。特俾蠲除。式申旷荡。其两浙福建荆湖南北广南东路身丁钱。并特除放。 


      　　倚阁河北见欠去年秋税诏大中祥符五年三月戊寅 

      　　阳春在候。农事方兴。河朔之间。赋输是急。属此劝分之际。特申恤隐之怀。河北诸州见欠去年秋税。并宜倚阁。民有抱税逃者。委长吏招诱归业。倍安抚之。 

      　　戒约调夫有工役并取实役人数调讫以闻诏大中祥符五年十月辛酉 

      　　乃眷黎民。载劳穑事。谠工役之无度。虑重扰以为奸。式示勤绥。特颁明诏。宜令诸路、自今除常例合调民夫外。如别有工役须至差拨者。并须取实役人数调讫具事以闻。如因缘妄有差拨。不即闻奏。当重寘其罪。 


      　　罢淮甸和籴诏大中祥符六年十一月癸卯 

      　　淮甸一方。频年簿稔。如闻今岁方庆有秋。思致阜康。必存矜恤。其本路和籴。并悉罢之。 

      　　宽陕西民力诏康定元年二月丁未 

      　　近以氐羌不怀。亭候多警。宿兵遣戍。增垒僝工。馈挽相仍。供调滋出。深虑久安之俗。或伤无艺之求。重困吾民。寔乖邦惠。宜令陕西安抚使韩琦与转运使同相度。如科粮草数目过多。仰量民力。速行蠲减。或未至乏绝处。展限夏秋输官。逐处修筑城池。所调丁夫。仰转运使具数以闻。当议特与优恤。州县官吏。如因科配、及点兵修城、缘军调发而受财者。听诸色人论告之。昨点集丁壮。止欲防护城池。不刺手面。除教习外。毋得别有差役。若奸恶之人。妄作扇摇。委所在擒捉以闻。 


      　　除放倚阁税赋诏庆历八年 

      　　朕躬揽庶政之绪。勤恤蒸民之生。思道泰初。以宁群品。而休祥未应。灾沴荐臻。四方多愁垫之嗟。百姓被流离之苦。每思旰仄。靡忘焦劳。比尝发钱命吏。振廪给复。救存之备。至出朕心。尚虞穷困之余。犹多欠负。将广息民之惠。益推弛责之恩。应四京及诸州府军监、庆历八年终已前倚阁税赋。并与除放。仍令转运司遍行指挥。 


      　　减漳泉州兴化军丁米诏皇祐三年十一月辛亥 

      　　漳泉州兴化军。自伪命以来。计丁出米甚重。或贫者不能输。朕甚悯之。自今泉州兴化军旧纳七＜豆斗＞五升者。主户与减二＜豆斗＞五升、客户减四＜豆斗＞五升。漳州纳八＜豆斗＞八升八合者。主户减三＜豆斗＞八升八合、客户减五＜豆斗＞八升八合为定制。 


      　　放陕西河东人夫保甲诏崇宁四年六月十六日 

      　　比以边事未宁。勤师备御。袭攻屯聚。版筑要冲。本以保民。恐罹惊扰。今黠羌敛戢。堡障粗完。敷惠边氓。宜申诫饬。便安职业。敦劝农耕。应陕西河东诸路人夫保甲见拘役者。并放归家。使就完养。自今后。非边烽警急及专奉朝旨外。并不得辄有追唿。不恤罢劳。妄兴力役。如敢违犯。并以违制科罪。 


      　　约束科率御笔政和二年八月十日 

      　　古我先王。绥厥兆民。一夫不获。时予之辜。朕嗣守祖宗鸿业。休养生息。四海泰定。夙兴夜寐。罔不惟民之承。比年以来。诏令数下。训迪戒谕。毋得骚动。播告之修。不匿厥指。吏辄托法自便。废格违戾。夺其农时。害其常生。役使无艺。输纳不时。科率诛求于中下之户。赋敛积欠于一日之顷。吏缘为奸。丐取公行。上下蒙庇。莫能自伸。至或流移转徙。朕甚悯焉。书曰。民非后罔克正以生。后非民无以辟四方。其令诸路监司。检举前后不得科配率敛差雇、假借制造纽折之类条诏。申明□□。咸使知之。自今敢有违者。罪加一等。吏配二千里。即以□为利。以抑勒为情愿。罪亦如之。因而乞取。以自盗论赃。轻配千里。若陈诉而不为理直者。徒二年。其大观二年以后。许改雇及和预买指挥。可更不施行。 


      　　委监司行下所管辖州县当职官须于收成之前按视被水去处诏政和八年九月八日 

      　　访闻东南被水州县。惟下田不收。至于高原广野。多稼如云。素号瘠薄。今亦倍收。深虑被水下田。虽有赴诉之限。然阡陌湮没。州县蔑视登耗。定验失寔。则贫民下户。临时无告。高原所收。不知检察。仰逐路监司、行下所管辖州县当职官。须于收成之前。躬亲按视。毋得失寔。以致敛取不均。违者互察以闻。 


      　　应被水人户官私房钱自迁出日免纳候复业日依旧诏政和八年九月八日 

      　　访闻东南被水州县。居民屋宇被渰浸者。往往迁徙他处。下户失所。不能自给。应被水州县、曾经渰浸人户。合纳官私房钱。截自迁出日。并特与免纳。候复业日依旧。官司检察。务在得实。 


      　　恤穷 

      　　奉行居养等诏令诏崇宁四年五月二十九日 

      　　民为邦本。本固则邦宁。天下承平日久。民既庶矣。而养生送死。尚未能无憾。朕甚悯焉。今鳏寡孤独。既有居养之法。以厚穷民。若疾而无医。则为之置安济坊。贫而不葬。则为之置漏泽园。朕之志于民深矣。吏不奉法。但为具文。以应诏令。并缘为奸。欺隐骚扰。元元之民。未被惠泽。朕夙兴夜寐。恻然于怀。其令提举常平司与监司守令。悉力奉行。毋或违戾。其有失职。仰劾罪以闻。若侵扰乞取减刻。或故为隐漏。或因而科抑。罪轻者以违制论。 


      　　开封府置居养安济御笔手诏崇宁四年十月六日 

      　　京师根本之地。王化之所先。鳏寡孤独与贫而无告者。居养之法。施于四海而未及京师。殆失自近及远之意。今虽有福田院。所养之数未广。祁寒盛暑。穷而无告及疾病者或失其所。朕甚悯焉。可令开封府依外州法。居养鳏寡孤独及置安济坊。以称朕意。 


      　　监司分按居养安济漏泽诏崇宁五年六月十一日 

      　　朕述追先志。作新法度。昨缘星变。恐惧修省。不敢自以为是。乃诏有司。审量可否。详度利害。改其未便者。以承天休。访闻小人乘间观望。全不遵奉。已行之令。公然阤废。怀奸害政。如居养鳏寡孤独漏泽园安济坊之类。成宪具在。辄废不行。监司坐视。不复按举。天之穷民。朕所矜恤。颇闻失所。其何以上当天心乎。仰监司分按本道。举行如法。有违慢观望不修厥职者。按罪以闻。必罚无赦。监司失于按举。令御史台弹奏。故兹诏示。想宜知悉。 


      　　居养依大观三年四月以前指挥御笔政和二年五月二十五日 

      　　鳏寡孤独。有院以居养。疾病者有坊以安济。死者有园以葬。王道之本也。诏令具在。而吏不奉法。观望废弛。至或彻屋鬻器。播弃孤老。甚失惠养元元之意。其令转运提刑司条具废弛事状及违法官吏以闻。自今敢有废法。以违制加二等论。即不得接便过为骚扰。仍并依大观三年四月以前指挥施行。 


      　　居养安济漏泽事务仰监司廉访分行所部按察御笔宣和元年五月九日 

      　　法以立政。政在于人。吏慢不承。法为徒法。顷以孤独鳏寡不能自存。为室庐衣食以居养。贫无以葬。或遗弃水中。为园以收瘗。疾恙不能自救。为之医药。悯仁元元。意甚笃至。法令具在。岁久浸怠。比览四方奏文。吏趋目前。无一吏称述居养漏泽安济者。士失所守。废法自便。不知享上惠下。罪不可贷。仰诸路监司廉访使者。分行所部。按吏之不虔者。当重寘以法。胥吏配流千里。若失按容庇。其罪依此。 




      ●宋大诏令集卷第一百八十七 

      　　政事四十 

      　　慰抚上 

      　　即位谕郡国诏建隆元年正月乙巳 

      　　帝王之兴。历数先定。非一人之天下。唯百姓之与能。朕委质周朝。逮于三主。东征西讨。十稔于兹。诚无纳麓之功。粗有勤王之节。自承顾命。同戴嗣君。属并寇之伐丧。引强邻而内侮。朕躬膺诏旨。出殄妖氛。六师方次于近郊。一夕遽生于大变。告予以丹商之事。谓予有舜禹之功。注矢横戈。势不可遏。遁逃无地。逼迫归朝。辅臣共述于讴谣。少主自知于运命。虽惭二帝之揖让。且殊三代之干戈。勉徇乐推。已升大位。况市不易肆。人无间言。造我新邦。缵周旧服。卿等素怀勋业。共鉴兴亡。属予受命之期。勉乃事君之节。永图共理。别俟酬庸。 


      　　即位赐诸戎帅诏建隆元年正月丙午 

      　　朕祗膺外禅。奄宅中区。知为君之难。集于寡昧。责致主之效。属在勋贤。卿任重总戎。功高卫社。体天人之合庆。保带砺之殊庸。肃尔封疆。副予倚注。永惟通变。当体眷怀。 


      　　平蜀谕西川将吏百姓诏干德三年正月 

      　　今月二十四日通事舍人田钦祚至。省王金斌等以蜀主降表来上者。孟昶不思远略。自构厉阶。潜结并汾。欲犯疆埸。顾惟凉德。岂顾佳兵。顷兴时雨之师以讨不庭之罪。而昶为苍生而请命。驰单介以输诚。举国来降。束身自诣。既息干戈之役。免兴玉石之嗟。汝等或武或文。效官州县。陈力阵行。边戍将卒。及耆艾缁黄。皆早事伪庭。久沦污俗。载被同文之化。谅符徯后之心。方示抚绥。勿怀忧虑。即覃恩宥。俾遂昭苏。凡尔士民。当体予意。 


      　　平蜀谕郡国诏 

      　　朕君临万国。子育黎元。常思去杀以胜残。岂愿兴师而动众。昨者蜀川孟昶。潜启奸谋。蜡书屡给于并汾。金革欲侵于疆埸。是用命其偏将。讨彼不庭。才申三令以徂征。不待七旬而来格。厉阶咸削。污俗惟新。卿属我偃戈。与吾同治。闻兹底定。谅切同欢。 


      　　答田锡上疏玺书太平兴国六年九月壬辰 

      　　田锡所上书言事。陈古讽今。有犯无隐。居言责之地。不为从谀。得争臣之风。深所嘉尚。然邦国之事。朕虑之甚熟。至于兴师伐叛。庀徒授役。皆有理而为之。且非无名之举也。顷以交阯一境。篡夺相继。广南转运。有状奏闻。言其主帅之家。枉被贼臣所害。乱靡有定。民将畴依。朕以其累朝以来。修贡不绝。为人上者。忍不救之。爰命偏师。往安彼俗。既不贪土地。又寻罢干戈。且如京师闲田。地势洼下。不可树艺。但为污潴。因而凿池。以停水潦。且陈戈船战舰。春夏讲习水战。用威四裔。宸居有壮丽之称。都人得行乐之所。执畚锸者。悉下军贱卒。未尝调发编户。妨夺众工。若乃髡钳之刑。前王所用。比之劓刖。盖有等差。朕以殊死之囚。贷其断颈之戮。俾设此法。以全余生。盖免钺质之诛。且非炮烙之酷。其余申明经制。皆是旧章。属兹承平。渐期振举。謇谔之节。鉴寐不忘。自今有所见闻。无辞献替之任。盖出于朕意。进思尽忠。勿旷于汝职。故兹诏示。式嘉乃诚。 


      　　答魏羽玺书太平兴国六年十一月甲午 

      　　知制诰魏羽所上书言事。具悉。汝朝有着位。身为王臣。耻效众人之从谀。远慕昔贤之骨鲠。爰因按谳。有所见闻。飞章奏论。驰传来上。朕颇骇其事。即令薄责。咸以条对。厥有端由。郭震守官十年。抱常调而难替。崔能视事未久。缘近诏而当移。有司循举规绳。事状明白。汝恐下民之无告。虑小吏之为奸。远有指陈。不畏强御。嘉尚之意。再三不忘。更务倾输。以副虚伫。 


      　　秦王卢多逊贬逐谕两京军人父老诏太平兴国七年四月丁丑 

      　　近以兵部尚书卢多逊身居辅弼。心恣回邪。交结藩王。窥伺君父。咒诅不道。所不忍言。有司定刑。外廷集议。若循三尺之法。合行赤族之诛。尚念尝秉钧衡。久居廊庙。五刑之设。不及于大夫。四裔是投。式御于魑魅。贷其极典。示我深恩。其卢多逊已削夺官爵。并一家亲属。配隶崖州禁锢。纵逢大赦。不在放还之限。期周以上亲属。悉以配隶边郡。余从百官所议施行。其秦王廷美。已勒归私第。一房供给。并从优厚。秦府亲吏及私署人等。并以分配诸处及停罢外。更不问罪。有敢以它事陈告者。以其罪罪之。朕敦叙乖方。委任非当。有弟若此。为兄失教之使然。有臣如斯。居上不明之所至。以包羞忍愧。靡敢自安。凡尔军民。深体兹意。 


      　　令长吏延见耆德高年讯民疾苦诏太平兴国八年正月癸未 

      　　养老乞言。三代之达道。兴廉举孝。两汉之旧章。故遒人振铎以采诗。刺史褰帷而按部。省方所及。必存问百年。行春所至。亦延见三老。斯为茂典。可举而行。自今仰诸路州县长吏、或部内有耆德高年为乡里所信重者。并延见讯民间疾苦。吏治得失。退而改之。以称吾意。 


      　　责侯汀谕宜融柳三州部内安业诏雍熙四年十二月辛卯 

      　　宜融柳等三州部内百姓及蛮界户人等。朕缵承皇极。临御万邦。覆育之恩。惟恐不至。矧于远俗。尤所轸怀。前知州赞善大夫候汀。委以方州。殊无政术。不能安集。但恣侵牟。致此蛮夷。肆为惊扰。重烦师旅。始获平宁。盖由绥辑之无方。遂致黔黎之被害。其侯汀已行降黜。汝等宜体兹朝旨。各务自安。悛革前非。保全生业。苟或不遵抚谕。尚敢陆梁。当议剿除。使无遗类。 


      　　契丹攻劫罪己宽恤边州诏端拱二年二月癸丑 

      　　天生□□□□□□□旧。武有七德。固戢兵而是先。朕受天元符。为人司牧。大小之务。咸所躬亲。遐迩之民。均其抚养。而年岁屡丰。黎庶小康。其鬼方之戎。控弦入寇。疆吏来告。居民弗宁。戍卒多罹于兵烽。蒸人半委于沟壑。耕桑失业。井邑为墟。强敌以奔。如蚊蝱之既逐。狂寇所入。固荆棘以自生。念之痛伤。岂忘鉴寐。用覃肆眚之泽。以推引咎之诚。应河北沿边州府军县。曾为契丹攻劫。云云朕居上不明。御戎无策。保鄣虽设。蔑闻藩篱之固。庙堂非远。曾乏樽俎之筹。□□得以无厌。赤子以之并命。责躬罪己。不敢遑宁。痛心疾首。莫斯为甚。冀上天之悔祸。监凉德之知非。当谨封陲。克安全聚。庶疮痍之甫起。亦仁寿之可期。凡尔庶民。宜体兹意。 


      　　遣使巡抚诏淳化四年二月己卯 

      　　朕奄有万邦。托于人上。夕惕若厉。视民如伤。四目远鉴。尚虑凝旒之蔽。一物失所。必轸纳隍之忧。去年已来。＜僣-日心＞亢滋甚。江浙淮陕。最被其灾。岁既荐饥。人则艰食。爰开廪庾。以救流亡。常平之粟屡空。转徙之民相继。颇恣攘夺。多罹刑辟。系狴牢者既众。毙枯木而亦繁。当官者谨守科条。不体好生之意。按察者专务循默。罔伸剌举之文。衋然疚怀。明发不寐。用择通方之士。俾宣钦恤之仁。韩授等所至之处。可劳问疲羸。申明诏旨。首询狱犴。周访茕嫠。招集流亡。俾安其所。导扬壅遏。使得上闻。刑辟之间。哀矜为务。率从轻典。宁失不经。有可以惠兹下民。悉得以便宜从事。官吏有罢软不胜任。苛刻不抚下。上言。所行诏令。有所未便等事。咸宜条奏。附疾置以闻。布告吏民。当体兹意。 


      　　蜀盗平罪己诏淳化五年九月丁丑 

      　　朕以菲德。获嗣丕基。百姓未康。每轸纳隍之虑。四裔虽泰。常先驭朽之怀。冀致时雍。期臻理定。兢兢业业。不敢荒宁。惟彼蜀川。素为乐土。文翁之化。于是在焉。本为礼义之乡。不识干戈之事。我国家创业垂统。踰三十年。乃眷一方。肃然安静。近者盗兴陇亩。连陷州城。保据溪山。肆为剽掠。每念及此。衋然伤怀。静言思之。非民之咎。盖由朕委任非当。烛理不明。致彼亲民之官。不以惠和为政。筦榷之吏。惟用刻削为功。挠我蒸民。起为狂寇。虔刘之苦。所不忍言。尚赖穹昊降灵。祖宗垂祐。凶徒就戮。余党已平。朕所以中夜耿怀。明发增惕。重念颜回匹夫。尚无贰过。蘧瑗下士。亦尽知非。况朕君临万方。子育兆庶。念兹失德。是务责躬。改而更张。永鉴前弊。虽既往不咎。乃前典之格言。而罪在朕躬。亦先哲之垂训。而今而后。庶或警予。爰班罪己之文。用示泣辜之旨。凡尔民庶。各体朕怀 


      　　全魏罹寇戎巡幸抚宁诏咸平二年十二月丙寅 

      　　朕奄宅中宇。茂育群生。眷全魏之部封。罹寇戎之侵轶。念兹疮痏。惕然疚怀。爰整师徒。聿来巡幸。冀吾蒸庶。咸遂抚宁。应惊扰流移人户。诏到日。各复本业。当别行优恤。仍委所属州县。倍加安抚。 


      　　遣向敏中等宣抚河北诏咸平三年六月丁卯 

      　　兵威未戢。边候多虞。王师效战守之劳。邑居苦馈饷之役。每念及此。予怀恻然。临遣大臣。特加轸问。宜令兵部侍郎参知政事向敏中、充河北河东缘边宣抚大使。枢密直学士冯拯、陈尧叟充副大使。按巡郡国。存慰士民。式宣宽大之恩。副此憯怛之意。 


      　　河决遣张舒等安抚京东诏咸平三年八月辛亥。 

      　　朕司牧万民。躬亲庶务。所期编俗。咸保大宁。而大雨时行。洪河泛决。眷言蒸庶。颇致流移。疚于朕心。当食兴叹。宜遣太子中舍张舒、供奉官阁门祇侯张禧往京东路。遍加安抚。应经河水漂浸移寓他所者。委长吏倍加存恤。无令公私侵扰。 


      　　赐环庆部署以下诏咸平五年六月壬辰 

      　　蠢兹丑类。来犯边州。卫居寔等善罄忠勤。齐驱义勇。内坚城守。大挫凶狂。已示优恩。式旌奇效。尔等远分边寄。咸负壮图。更励士心。伫平种落。策勋加赏。予无吝焉。其擒戮迁赏典。一依先降敕命。 


      　　晓谕东京官吏将校僧道军民诏景德元年十二月癸未 

      　　昨驾前大军顿澶州城北。前月二十四日蕃兵忽来奔冲。寻量出军马。当时杀退。今月一日。据德博州各遣人入奏。蕃兵已移寨逃遁东北而去。三日又有从敌寨走来百姓石兴等。称蕃兵已奔逃北去。又北面都部署王超等遣借职张禹吉殿侍刘潜走马入奏。部领大军相沃至驾前会合。郓齐濮等州巡抚使丁谓奏。捕到细作。称敌界遣百余人过来河南。虚构言词。扇摇人户。朕以强寇犯边。生灵是念。亲提锐旅。直抵澶渊。大军合势以南来。凶丑应时而宵遁。如闻奸诈。妄有动摇。宜命近臣。往宣事寔。睹兹宁静。勿复惊疑。静候安抚军民。即还京阙。今特命给事中吕祐之赍敕榜抚谕。西京亦依此降下。 


      　　谕河北诸州诏景德元年十二月戊申 

      　　朕嗣守洪业。于兹八年。宵旰忘劳。夙夜恭己。万机在念。深惟驭朽之言。一物未安。必轸纳隍之虑。冀洽承平之化。以臻富寿之期。顷者命将出师。防秋护塞。河朔之地。岁屯重兵。转饷废于耕农。征役劳于丁壮。屡疲民力。每疚予怀。一昨南牧之戎。深入内地。洎乘革辂。躬至澶渊。方议会兵。聿成通好。然念荡焚庐舍。翦伐桑榆。劫取囷仓。胁夺士庶。又濒河军垒。素无守备。齐人入保。尽殒兵锋。生灵何辜。灾害及此。得非朕临御万邦。未能驯致于治平。训炼师徒。未能克定于祸乱。致兹遘闵。深用衋伤。今兹二国结欢。共着于盟誓。三边罢警。俱息于战争。将明追咎之诚。惟切在予之责。自此睦邻保境。以静封疆。育物爱人。以绥华夏。咨尔有众。知朕意焉。 


      　　江淮水旱遣使安抚诏大中祥符四年七月丙寅 

      　　朕以寡德。临兹庶方。靡忘宵旰之勤。冀洽阜康之治。眷言江介。迄彼淮滨。水旱相仍。田畴几废。缅念黎庶。予怀恻然。宜令起居舍人直史馆李迪为江淮南安抚司。内殿崇班合门祗候张利用为都监。存问里闾。察访官吏。讯详狴狱。宽节财征。务适便宜。用图安集。 


      　　 



      ●宋大诏令集卷第一百八十八 

      　　政事四十一 

      　　慰抚中 

      　　慰抚权知贡举晁迥李惟诏大中祥符五年五月甲午 

      　　卿等往莅文衡。允符朝望。仍问考艺。克协推公。然于陪隶之间。颇失防闲之术。卿等方当锁宿。故不周知。朕备究事端。可从情恕。但思举职。勿复怀忧。无致遗才。允资宣力。 


      　　荣王宫火晓谕京邑榜大中祥符八年五月庚辰 

      　　近者亲王之第。遗燎旁延。颇闻京邑之人。盈衢引望。观濡救之未及。形忧戚以皆同。言念至诚。实嘉忠顺。故兹榜示。想宜知悉。 

      　　皇子封王谕寿春郡诏大中祥符八年十二月辛卯 

      　　朕以某庆钟积累。体备温恭。问安特发于诚明。乐善匪由于教导。爰稽典故。聿举褒崇。冀承辅于京都。且昭尊于宗社。眷寿春之巨屏。寔淮甸之奥区。俗常淳厖。地推繁会。俾聿开于茅土。仍兼总于节旄。适赖统临。用宣风教。谅兹民吏。庆抃同深。 


      　　王守斌建节谕永清军敕书 

      　　敕。永清军三军将吏僧道百姓等。朕以王守斌早陟将坛。兼提禁旅。奉公勤瘁。秉志谦冲。俾辞军簿之烦。特换戎麾之寄。镇于右地。载洽隆恩。汝等居彼藩城。得兹贤帅。逖闻明命。谅慰乃怀。今特授王守斌特进依前检校太尉、使持节贝州诸军事、行贝州刺史、兼御史大夫、永清军节度贝州管内观察处置等使。加食邑七百户。食实封二百户。功臣勋封如故。 


      　　府州敕榜宝元二年九月乙巳 

      　　眷惟府谷。远在边隅。以折氏代有勋勤。委之镇抚。而继宣不能绥宁种落。以绍世家。虐用威刑。肆为掊克。民多胥怨。人用流移。今改命折继闵知府州。其因继宣连逮之人。一切不问。本州将校官吏百姓蕃落族帐等。并当安集。无或惊疑。 


      　　抚慰判天雄军吕夷简诏宝元三年十一月己亥 

      　　卿夙以材猷。荐冠台席。向宠麾旄之授。适图屏翰之劳。而京府猾胥。宪台起狱。语连子舍。议止罚科。且有案章之臣。称乃训方之阙。朕以卿自辞魁柄。累易藩符。虑私靡遑。事迹弗及。故兹慰抚。无或惊疑。 


      　　赐护国军三军将吏僧道百姓等敕书 

      　　敕护国军三军将吏僧道百姓等。朕以某人夙兼忠勇之资。常着勋庸之效。自参机务。颇历岁时。载深乃眷之怀。优以均劳之宠。惟命崇于名器。盖体系于朝廷。是加鼎轴之司。委以藩垣之任。乃人臣之荣遇。想舆论之佥谐。 


      　　敕赐昭德军节度使检校太傅知并州庞籍抚谕戒勖诏 

      　　敕庞籍。省所上表、麟州申管勾府州军马司郭恩、领兵过屈野河、陷没得罪事。具悉。卿以文武之才。更将相之任。入筹帷幄。早资决胜之谋。出抚边隅。方重临戎之寄。载惟同德。可谅宣勤。而裨校贪功。曾罔虞于虿毒。败没衔辱。致轻损于国威。嘉封奏之上陈。能列言而引咎。虽勇夫偾于轻敌。彼实自贻。而智者虑于未形。宜无不备。已失难追于既往。后图犹倚于老成。勉思节制之方。用副眷怀之厚。故兹诏示。想宜知悉。夏热。卿比平安好。遣书指不多及。 


      　　赐河阳三城三军将吏僧道百姓等诏嘉祐五年十月 

      　　朕以宋庠文儒之宗。台宰惟旧。近解枢衡之重。俾兼衮钺之荣。言念盟津。前经坐镇。命兹书社。利以建侯。俾寰辅以作藩。庶京师而蒙福。眷言士吏。以及军民。闻孚号之已行。谅舆情之胥悦。今特授宋庠依前检校太尉同中书门下平章事。使持节孟州诸军事、行孟州刺史、充河阳三城节度、孟州管内观察处置河堤等使、判郑州军州事。故兹示谕。想宜知悉。 


      　　赐山南东道三军将吏僧道百姓等诏 

      　　朕以贾昌朝业茂公台。器全文武。命建牙于南纪。仍主籥于北门。冠于元侯。时惟伯舅。属以首枢缺职。前着咨才。召还温省之严。入冠本兵之任。朝言协允。国论倚成。缅想吏民。久承节制。自闻朕命。谅惬尔情。 


      　　赐忠武军三军将吏僧道百姓等诏嘉祐元年十一月 

      　　朕以王德用世济忠劳。年居耆哲。丹心有素。黄发无愆。屡上公车之章。愿辞枢省之务。闵以机剧。烦我老成。命总政于六闲。益徙封于三辅。惟兹旧许。用启新藩。乃眷吏民。是承条教。遥闻节制。因洽欢情。 


      　　赐感德军三军将吏僧道百姓等诏 

      　　朕以允初德器早成。天属为近。适总司于留务。俾节制于中权。进领藩房。留宿京邸。且念贤王之子。用申敦族之怀。矧兹美原。抑乃名土。按之析瑞。壮厥维城。汝等遥被抚临。谅多忻怿。今特授允初依前检校尚书右仆射、持节耀州诸军事耀州刺史、兼御史大夫、充感德军节度耀州管内观察处置等使、仍加食邑七百户、食实封二百户、散官勋封如故。故兹诏示。想宜知悉。夏热。将士等各得平安好。参佐官吏僧道耆寿百姓等。并存问之。遣书指不多及。 


      　　赐彰武军三军将吏僧道百姓等诏 

      　　朕以李昭亮门济忠猷。世承勋烈。向澄氛于保塞。命书社于济阴。升冠内徽。倚临北道。显庸惟茂。令问逾昭。进兼宰铉之名。就司留钥之务。辅藩惟旧。台钺有光。缅想吏民。遥承节制。嘉闻异数。增慰舆情。 


      　　赐建雄军三军将吏僧道百姓等诏 

      　　朕以许怀德少历戎行。老知军志。早持斋钺。久卫寝戎。颇积勋劳。用加恩数。俾侯中冀。书社平阳。缅想吏民。同嘉师帅。今特授许怀德检校司徒、使持节晋州诸军事晋州刺史、兼御史大夫、依前充殿前都指挥使、建雄军节度使、晋州观察处置等使、加食邑七百户、食实封三百户、功臣散官勋封如故。故兹示谕。想宜知悉。 


      　　赐淮康军三军将吏僧道百姓等诏 

      　　朕以张茂寔早分将钺。尝帅骑兵。参图前劳。召还旧物。解符书于鄈上。进茅瑞于淮西。遥制藩垣。入司宿卫。缅惟有众。嘉此建侯。今特授张茂实检校吏部尚书、使持节蔡州诸军事、行蔡州刺史、兼御史大夫、充侍卫亲军马军副都指挥使、淮康军节度蔡州管内观察处置等使、加食邑七百户、食实封三百户、功臣散官勋封如故。故兹示谕。想宜知悉。 


      　　赐参政欧阳修诏治平四年三月壬子 

      　　数日来。以言者污卿以大恶。朕晓夕在怀。未尝舒释。故数批出。诘其所从来。讫无以报。前日见卿文字。力要辨明。遂自引过。今已令降黜。仍出榜朝堂。使中外知其虚妄。事理既明。人疑亦释。卿宜起视事如初。无恤前言。 


      　　韩绛宜抚陕西赐本路敕书熙宁三年九月 

      　　敕永兴军官吏将校僧道耆老百姓等。朕以关陕以西。城镇相望。老弱罢于转饷。吏卒淹于戍屯。特命辅臣。往宣朝指。究方隅之民隐。饬边计于秋防。凡在抚循。并申眷想。今特遣尚书吏部侍郎参知政事韩绛、往彼宣抚。故兹抚谕。想宜知悉。 


      　　赐保平军三军将吏僧道百姓等除贾昌朝为本镇节度使示谕敕书嘉祐三年以后 

      　　敕保平军三军。将吏僧道百姓等。朕以贾昌朝旧仪宰路。外历帅垣。适班綍于治庭。荐易麾于鉅镇。乃眷乐郊之俗。久陶宁世之风。闻拜耆英。想符舆望。今特授贾昌朝依前尚书右仆射、检校太师、兼侍中、充保平军节度陕州管内观察处置等使、陕州大都督府长史、仍改赐推诚保德崇仁守正忠亮佐运翊戴功臣、散官勋封如故。仍放辞谢。故兹示谕。想宜知悉。 


      　　富弼授镇海军节度使赐本镇敕书 

      　　敕。朕以富弼昔在先朝。尝居上宰。肆纂承于丕祚。复登冠于几廷。适蕲藩翰之行。遂宠节旄之拜。已祗成命。谅慰舆情。今特授富弼依前检校太师、同中书门下平章事、使持节青州诸军事、行青州刺史、充镇海军节度青州管内观察处置等使、判河阳军州事、兼管内河堤劝农使、加食邑一千户、食实封四百户、仍改赐推诚保德崇仁忠亮翊戴功臣。散官勋封如故。 


      　　曾公亮授河阳三城节度使赐本镇敕书熙宁三年八月 

      　　敕。朕以曾公亮、先帝大臣。前朝旧宰。重抑老成之请。特均几务之劳。方倚任于上都。宜分旄于巨镇。眷言士吏。以暨军民。闻孚号之已行。谅舆情之胥说。今特授曾公亮依前守司空、检校太师、兼侍中、使持节孟州诸军事、行孟州刺史、充河阳三城节度孟州管内观察处置河堤等使、集禧观使、仍改赐推诚保德崇仁守正协恭忠亮翊戴功臣。食邑实封散官勋封如故。仍五日一奉朝请。　　皇兄宗谔授保静军节度使赐本镇敕书治平 


      　　敕。朕以宗谔席祖宗之休。笃兄弟之爱。眷言淮服之奥。适建戚旄之雄。按土民之素蕃。陶风化之甚美。闻褒近属。想慰遐心。今特授宗谔依前检校右散骑常侍、使持节宿州诸军事、宿州刺史、兼御史大夫、虢国公、充保静军节度宿州管内观察处置河堤等使、加食邑七百户、食实封二百户、散官勋封如故。 


      　　皇伯宗谔授集庆军节度使赐本镇敕书 

      　　敕。朕以宗谔绪本皇支。望有贤德。懋建帅节。以蕃王家。□彼土疆之饶。陶于风化之美。谅闻嘉命。弥慰舆情。今特授宗谔、光禄大夫、检校尚书左仆射、同中书门下平章事、使持节亳州诸军事、亳州刺史、虢国公、充集庆军节度使、亳州管内观察处置河堤等使、加食邑七百户、食实封三百户、勋封如故。 




      ●宋大诏令集卷第一百八十九 

      　　政事四十二 

      　　慰抚下 

      　　皇弟頵授武胜军节度使赐本镇敕书治平四年 

      　　敕。朕以頵皇属之英。先帝所爱。爰既缵承之始。茂稽封建之文。赐之大邦。屏我王室。既协朝佥之穆。想符民望之愉。今特授頵光禄大夫、依前检校太尉、同中书门下平章事、使持节邓州诸军事、邓州刺史、充武胜军节度邓州管内观察处置等使、进封乐安郡王、加食邑七百户、食实封四百户、勋封如故。 


      　　曹佾授昭德军节度使赐本镇敕书治平 

      　　敕。朕以曹佾地处戚藩。位联台兖。适绍休于邦祚。爰更宠于师旄。载惟昭德之封。寔为全晋之奥。已朌定命。良慰舆怀。今特授曹佾检校太傅、依前同中书门下平章事、充景灵宫使、行潞州大都督府长史、充昭德军节度潞州管内观察处置等使、加食邑七百户、食实封三百户、散官勋封如故。 


      　　郝质授武安军节度赐本镇敕书嘉祐 

      　　敕。朕以郝质秉将钺之雄。总禁屯之重。属受图于帝极。更拜节于帅坛。眷彼乐郊。居有雅俗。适颁廷号。谅副民怀。今特授郝质检校尚书左仆射、使持节冀州诸军事、冀州刺史、兼御史大夫、充殿前指挥使、安武军节度冀州管内观察处置等使、加上柱国、食邑七百户、食实封三百户、功臣散官勋封如故。 


      　　曹佾授镇宁军节度使赐本镇敕书 

      　　敕。朕以曹佾绪出元勋。地联懿戚。顾宣劳于外阃。命徙节于鉅封。眷彼乐郊。居有雅俗。适登良翰。宜慰遐瞻。今特授曹佾光禄大夫、依前检校司徒、使持节澶州诸军事、行澶州刺史、兼御史大夫、充宣徽北院使、镇宁军节度澶州管内观察处置河堤等使、加食邑七百户、食实封三百户、勋封如故。 


      　　李端愿授武康军节度使赐本镇敕书 

      　　敕。朕以李端愿袭重侯之序。推外戚之英。比朌綍以告廷。遂拥旄而作镇。瞻言封壤之奥。居有士民之蕃。久被化风。谅均舆慰。今特授李端愿依前检校刑部尚书、使持节洋州诸军事、洋州刺史、兼御史大夫、充武康军节度洋州管内观察处置等使、知相州军州事司群牧、兼管内劝农使、加食邑七百户、食实封二百户、散官勋封如故。 


      　　皇弟頵授保信保静军节度赐本镇敕书熙宁四年二月 

      　　敕。保信保静军三军将吏僧道百姓等。朕以頵爱深同气。德茂维城。念言峻望之隆。进陟真王之号。出从外邸。留奉治朝。彻茸社于蜀封。建斋旄于淮服。眷尔乐土。为之支邦。闻大号之已敷。谅舆情之交慰。 


      　　皇子俊授彰信军节度赐本镇敕书 

      　　敕。彰信军三军将吏僧道百姓等。朕以俊德器夙成。天资日茂。率旧章而受社。涣大号以告廷。乃眷南华。素称鉅镇。赐以旄钺。作为屏藩。惟时吏民。爰暨师旅。闻兹休命。良慰群情。今特授俊进检校太尉职、使持节曹州诸军事、行曹州刺史、兼御史大夫、充彰信军节度曹州营内观察处置等使、上柱国、公食邑三千户、食实封一千户、仍赐体仁保运功臣。故兹诏示。想宜知悉。春寒。将士等各得平安好。参佐官吏僧道耆寿百姓等并存问之。遣书指不多及。 


      　　皇子僩授镇安军节度使赐本镇敕书熙宁八年二月四日 

      　　敕。镇安军三军将吏僧道百姓等。朕以僩慈孝天至。英聪日新。眷言总丱之初。宜有锡封之命。以淮阳之名壤。乃京辅之大邦。特付节旄。用严藩翼。维尔吏民之众。逮于师旅之间。及此布闻。良多慰怿。今特授僩特进检校太尉、使持节陈州诸军事、行陈州刺史、兼御史大夫、充镇安军节度陈州管内观察处置等使、上柱国、□□公、食邑三千户、食实封一千户、仍赐宣仁翊运功臣。故兹示谕。想宜知悉。春暄。其将士等各得平安好。参佐官吏僧道耆寿百姓等并存问之。遣书指不多及。 


      　　陈升之授镇江军节度使赐本镇敕书熙宁八年四月 

      　　敕。镇江军三军将吏百姓等。朕以陈升之三朝旧德。四辅宗臣。久服枢衡之元。出宣屏翰之宪。眷言江国之纪。厥有里门之高。授之节旄。充彼方面。维尔兵吏。及于士民。闻是宠光。谅深慰怿。今特授陈升之依前检校太傅、同中书门下平章事、使持节润州诸军事、行润州刺史、充镇江军节度润州管内观察处置堤堰桥道等使、判扬州军府事、兼管内劝农使、充淮南东路兵马铃辖、加食邑一千户、食实封四百户、仍改赐推诚保德崇仁翊戴功臣。散官勋封如故。故兹示谕。想宜知悉。夏热。将士等各得平安好。参佐官吏僧道耆寿百姓等并存问之。遣书指不多及。 


      　　韩琦移镇永兴赐本镇敕书 

      　　敕。永兴军三军将吏僧道百姓等。朕以韩琦材隆梀干。绩着旂常。服二祊之皇僚。伟三朝之重望。乃眷咸秦之旧。号为屏翰之雄。授以尹章。畀之将钺。维时元老。抚我西民。谅彼群情。同均慰怿。今特授韩琦依前守司徒检校太师、兼侍中、行京兆尹、魏国公、充永兴军节度管内观察处置等使、令再任相州军州事、兼监牧管内劝农使、兼本州驻泊兵马都总管、加食邑一千户、食实封三百户、功臣散官勋封如故。故兹示谕。想宜知悉。夏热。将士等各得平安好。参佐官吏僧道耆寿百姓等并存问之。遣书指不多及。 


      　　燕达授武康军节度使赐本镇敕书元丰四年八月 

      　　敕。武康军三军将吏僧道百姓等。朕以燕达输忠惟旧。经武有劳。俾护殿岩。宠之圻父。仍颁使纛。领是洋川。逖闻制命之行。想慰邦民之望。 

      　　曹佾授护国军节度使赐本镇敕书 

      　　朕以曹佾地处亲贤。名兼将相。属均祀嘏。特启王封。因董正于官仪。且褒优于藩戚。逖闻诞告。想慰舆情。 

      　　某人授护国军节度使赐本镇敕书 

      　　国之懿亲。朕所优礼。特加恩典。俾领将旄。抑有壮猷。以绥武旅。甫闻诞告。想慰舆情。 

      　　某人除彰武军节度使赐本镇敕书 

      　　秀发世祥。爱隆天属。爰稽佥议。载锡命书。新瑞节于中军。开奥藩于西国。想闻诞告。良慰舆情。 

      　　文彦博除河东节度使致仕示谕河东官吏军民敕书元祐五年二月 

      　　敕。河东官吏军人僧道百姓等。朕以文彦博四朝旧臣。一时耆德。起于既老之后。辅予缵服之初。奏章屡陈。归意莫夺。帅臣之贵。爵无复加。将钺之崇。恩俾还旧。矧尔故乡之父老。安于前尹之威怀。比闻册书。想多欢慰。今特授文彦博太师、开府仪同三司、太原尹、充河东节度管内观察处置等使、致仕、加食邑一千户、食实封四百户、勋封如故。故兹示谕。想宜知悉。将士等各得平安好。参佐官吏僧道耆寿百姓等并存问之。遣书指不多及。 


      　　冯京除彰德军节度使谕彰德官吏军民敕书元祐五年四月辛酉 

      　　敕。彰德军官吏军人僧道百姓等。朕以魏都要地。守难其人。冯京名臣。姑易其节。假尔邺城之重。壮我留钥之司。矧旄钺之得贤。抑吏民之增气。已颁大号。想慰舆情。今授冯京检校司空、持节相州诸军事、相州刺史、充彰德军节度相州管勾观察处置等使、再任知大名府、兼北京留守司公事、畿内劝农使、充大名府路安抚使、马步军都总管、仍食邑五百户、食实封二百户、勋封如故。故兹示谕。想宜知悉。将士等各得平安好。参佐官吏僧道耆寿百姓等并存问之。遣书指不多及。 


      　　向宗良授昭信节度赐本镇敕书元符三年 

      　　敕。昭信军官吏军人僧道百姓等。朕以报德慈闱。推恩诸舅。眷彼乐土。宜吾懿亲。改付将旄。俾绥士俗。已颁大号。想慰舆情。今特授向宗良检校司空、持节虔州诸军事、虔州刺史、充醴泉观使、昭信军节度虔州管内观察处置等使、加食邑五百户、食实封二百户、勋封如故。故兹示谕。想宜知悉。将士等各得平安好。参佐官吏僧道耆寿百姓等并存问之。遣书指不多及。 


      　　蔡王似授保平镇安节度赐本军敕书 

      　　敕。保平军镇安军官吏军人僧道百姓等。朕以似有鲁卫之亲。有间平之德。甫开邸第。不远禁城。遵用旧章。遥更重镇。将旄相印。王组公圭。并增藩翰之雄。想慰士民之望。今特授似守太保、依前开府仪同三司、陕州大都督、持节陈州诸军事、陈州刺史、蔡王、充保平镇安等军节度陕州陈州管内观察处置等使、加食邑七百户、食实封三百户、勋封如故。故兹示谕。想宜知悉。将士等各得平安好。参佐官吏僧道耆寿百姓等并存问之。遣书指不多及。 


      　　张敦礼移宁海军节度谕本镇敕书 

      　　敕。朕以张敦礼国之至姻。朕所优眷。擢升阃寄。荣建将旄。眷惟晋宁。远控荒服。用资屏翰。倚以镇临。成命甫颁。舆情想惬。今特授张敦礼持节容州诸军事、容州刺史、驸马都尉、充宁海军节度使、容州管内观察处置等使。故兹示谕。想宜知悉。 


      　　皇子亶授山南东道节度赐本道敕书 

      　　敕。山南东道官吏军人僧道百姓等。朕以皇子亶虽在幼冲。已成德器。封建元子。国有彝章。用锡公圭。仍分将钺。惟山南之重镇。有羊杜之遗风。朕躬按舆图。授兹制节。岂独厚皇家之庆。亦以壮藩辅之形。成命甫行。谅均欢庆。今特授亶检校太尉、持节襄州诸军事、襄州刺史、充山南东道节度襄州管内观察处置桥道等使、上柱国、韩国公、食邑三千户、食实封一千户。故兹示谕。想宜知悉。将士等各得平安好。参佐官吏僧道耆寿百姓等并存问之。遣书指不多及。 


      　　告谕已诛首恶御笔手诏大观元年五月十二日 

      　　比缘奸人狂谋。追逮党与。道路亭驿。排设应副。差役夫众。科配鞍马。急于捕系。骚动良民。可令州县应昨来追捕科差于民。一物一件。并仰经所属自陈本州。类聚闻奏。当议别降指挥优恤。仍仰告于士民。首恶已诛。其各安集。监司长吏。益加存抚。以称朕意。 


      　 

      ●宋大诏令集卷第一百九十 

      　　政事四十三 

      　　诫饬一 

      　　诫饬百僚奉命诸道不得妄有请托诏建隆三年十一月癸亥 

      　　奉使出疆。宣扬王命。如容私谒。是紊公朝。宜令中书门下宣示文武百僚。今后奉命诸道。不得妄有请托。如违。重寘其罪。 

      　　州县官吏当直人诏 

      　　张官置吏。国有旧章。过限役人。律存明禁。如闻近日。颇紊规程。宜示新条。合令遵守。自今应天下州县所置当直杂职手力厅子等。每县不满千户已上。令三十人。主簿十五人。四千户及五千户。令三十五人。主簿十七人。六千户已上。令四十人。主簿二十人。八千户及万户已上。令五十人。主簿二十人。每州不满五千户。录事参军二十人。司户司法各三人。万户以上。录事参军三十人。司户司法各四人。三万户以上。录事参军三十五人。司户司法各五人。五万户以上。录事参军四十人。司户司法各五人。 


      　　诫约长吏躬亲检校仓廪诏建隆四年七月癸丑 

      　　为国之计。足食是先。属年谷之丰登。顾仓储之流衍。苟暴凉之失节。即损坏以为虞。必资守土之臣。共体分忧之寄。应所在仓廪。并委长吏躬亲检校。勿令损恶。 


      　　诫约藩侯郡牧不得令亲随参掌公务诏干德四年九月庚辰 

      　　朝廷比设宾从。并置掾属。共令参佐。务守诏条。岂可使纪纲之仆。干预公事。向从戒约。尚或因循。近者武宁节度高继冲、元从军将高从志。虽不签簿书。而辄干郡政。果以赃贿。黩我宪章。寻命窜投。尚从矜贷。诸藩侯郡牧其谨守前诏。不得更令亲随参掌公务。如违者当寘于极典。 


      　　诫约通判与长吏叶和诏 

      　　朝廷求理。务在叶和。郡国效官。所宜辑睦。苟用心之相盭。则从政以何施。朕、比于诸州。改置通判。本期共治。必冀分忧。而闻与长吏互执事权。罔思公共。或循私而为党。或专欲而自强。多致忿争。动成踰越。自今应诸道州府。事无巨细。须长吏通判佥议连署。则州郡僚属。方许禀行。凡尔职官。当体予意。 


      　　令外郡官罢任具官舍有无破损及增修文帐诏干德六年二月癸亥 

      　　郡国之政。三年有成。官次所居。一日必葺。如闻诸道藩镇郡邑府署仓库等。凡有损庳。多不缮脩。因循岁时。渐至颓圮。及僝工而庀役。必倍费以劳民。自今节度观察防御团练刺史知州通判等罢任日。具官舍有无破损及增修文帐。仍委前后政各件以闻。其幕职州县官候得替。据增葺及创造屋宇。对书新旧历子。方许给付解由。损坏不完补者。殿一选。如能设法不扰人整葺、或创造舍宇。与减一选。无选可减者收裁。 


      　　诛李飞雄诫励天下诏太平兴国三年五月乙巳 

      　　朕奄有万邦。职兹教化。民之多辟。罪在朕躬。近者秦州都巡检周承＜王晋＞等上言。四月二十六日有秦州节度判官李若愚男飞雄。伪乘驿马至秦州清水县。矫称制、缚周承＜王晋＞田仁朗刘文裕王诜梁崇赞韦绦马知节等七人。将于秦州戮之。因创守宰反城中。刘文裕觉其诈。遂共擒缚飞雄。按之尽得其状。所有李飞雄三族。已从别敕腰斩。其父若愚失于庭训。成此野心。致孥戮之上延。使宗祀以无主。虽从诛殛良切哀矜。念中外臣庶之家。各有子弟。或自来有乖检慎。为乡党所知。虽加戒勖。曾不悛改者。并许本家尊长具姓名闻于州县。遣使锢送阙下。当配隶诸处。敢有藏匿不以名闻者。异日丑状彰露。期功以上。悉以其罪罪之。宜令有司。颁行天下。 


      　　约束八月一日以后吏民所犯不在恩赦之限诏太平兴国三年八月丙辰 

      　　朕以长至之辰。亲祀上帝。眚灾宥过。抑有旧章。窃虑不逞无赖之徒。因而为奸。以图侥幸。诸州官吏。留大狱不决。以觊宥赦。宜令诸道转运司指挥所属州府。自八月一日以后。吏民所犯。并论如法。不在恩赦之限。 


      　　诫饬郊庙行事官虔肃诏太平兴国六年十一月丙戌 

      　　将奉禋燔。式资蠲洁。所以交神明之道也。凡尔执事者。得无戒焉。自今奉郊庙行事文武官。于致斋日。并须沐浴浣濯衣服。务于虔肃。以供祀事。敢有违者。并以不恭论。宜令御史台专行纠察。 


      　　诫饬士庶子弟甥侄等诏太平兴国六年十一月癸丑 

      　　周设乡饮之礼。以序正长幼。汉立孝悌之选。以敦劝人伦。应内外文武官及两京诸道州府士庶子弟甥侄等。方属承平。宜伸诫谕。自今州县长吏。伺察部内。有轻薄无赖。孝悌有亏。货鬻田园。追随蒱博。宗族所共弃。乡党所不容者。并当严加诱掖。俾之悛改。其闻义不服。为恶务滋者。即须条具姓名以闻。当议寘于刑辟。束不率者以告。盖有格言。致比屋于可封。用成至化。凡尔中外。咸体至怀。 


      　　　诫约同僚连署奏牍诏雍熙二年二月戊寅 

      　　朝廷选用贤能。分膺事任。必资公共。以副忧勤。向者联事同僚。多不连署奏牍。自今并须同署。永为定式。 

      　　约束州县长吏不得出家讳诏雍熙二年六月辛丑 

      　　古人云。父母之名。耳可闻而口不可道。则知卒哭而讳。止可施于私家。闺门之事。岂宜责于公府。如闻州县长吏。颇以私讳责人。甚无谓也。自今内外臣僚。三代名讳。只可行之于己。州军长吏。不得出家讳。新授职官内有家讳者。除三省御史台五品文班四品武班三品已上许准式。其余不在改避之限。 


      　　约束转运使副不得以寿宁节赴阙诏淳化元年十月丁卯 

      　　方伯连帅之任。以糺率诸国。刺史州牧之职。以澄清列郡。斯周汉之制也。国家择方正之士。领漕运之权。夤奉诏条。勤恤民隐。刺举官吏。得用三尺之法。牢笼盐铁。以集九年之储。其才甚难。所掌尤重。固宜夙夜匪懈。朝夕在公。岂可不守攸司。擅离所部。或因载诞之节。辄以入觐为名。陈课最以希恩。献文章而干进。叛官离次。莫甚于斯。自炫自媒。亦孔之丑。宜伸约束。以谨贪叨。自今后诸路转运使。更不得以寿宁节来赴阙。仍不得辄献文章。其民间利害及合废置厘革等事。只令实封附传以闻。必须面奏者。别听进止。 


      　　约束转运使诏淳化三年正月戊午 

      　　国家择干蛊之才。领转漕之任。生民系乎舒卷。国用倚之盈虚。百吏承风。在举措而宜慎。三年会计。固黜陟以是行。苟无课最之文。曷伸惩劝之道。应诸道转运。自今厘革庶务。平反狱讼。及货财盈美。飞挽办集。有利于民等事。并令所在州府军监。每岁终件析以闻。非尤异之绩者。不得申举。 


      　　约束诸司行事不得辄称圣旨诏淳化四年四月己卯 

      　　国家庶务至广。盖先于有司。旧章具存。必求于故府。近日中外官吏。不守章程。凡有举行。多有称特奉圣旨。鸾台凤阁。既来降于敕书。金科玉条。又靡干于律令。即有乖忤。无所辨明。自今诸司凡有举行。不得辄称圣旨。违者致其罪焉。 


      　　诫约剑南招安使上官正诏至道元年五月 

      　　言者君子之枢机也。枢机之发。荣辱之主。祸福无门。唯人所召。不可以不慎。遇事辄发。悔不可追。至若剑南遗妖。尚未殄灭。庶民未得按堵。朝廷未得高枕。其谁之罪乎。汝律身御下。虽为允当。然为之首领。如有闻见善恶。但当密具奏陈。不令喜怒形于颜色。使巴蜀官吏。各安其所。岂不善乎。 


      　　诫约知襄州给事中刘昌言玺书至道二年七月壬子 

      　　制诏刘昌言。国家征纳租税。以资国用。宣布律令。以肃天刑。三时之限甚宽。画一之法已定。何乃妄率胸臆。作为聪明。不循旧章。挠乱经制。废格明诏。建立新规。敛怨于民。莫斯为甚。自今敢离叛官次。背弃诏条。当遣薄责。不复恕也。 


      　　诫饬转运职事诏咸平元年六月己亥 

      　　转运使副之职。在乎督馈挽。计赀储。察官吏之能否。访生民之利病。至于招谕流徒。劝课田畴。理狱讼之冤。提簿领之要。其责所重。其务寔繁。苟非循公灭私。正己率下。则宵旰之寄。何所望焉。自今居是职者。如有灼然功行。为众所推。朕当不吝美官。特与升陟。其所莅办集。廉干有闻。亦当复委漕输。或授计职。优其俸入。聊以赏劳。如但事依阿。妄行威福。因循旷职。贪虐害人。大则正以刑章。小则黜之散地。信赏必罚。朕不食言。兼委宪司。察访弹奏。 


      　　令三司毋得增加赋敛重困黎元诏咸平元年八月丁亥 

      　　方域至广。邦赋实繁。责在有司。抑惟前典。今逋逃罕复。租调弗均。关市之征。榷酤之利。逮于山泽之产。咸助军国之资。宜令三司使以下。同经度件析以闻。岁用所须。无俾有阙。勿得增加赋敛。重困黎元。务在酌中。庶令经久。如诸色经费。宜从节约。并未尽条件。亦开析闻奏。无或顾避。玷予柬求。 


      　　令三司大事合降敕者乃奏诏咸平元年十月甲辰 

      　　国家择能于朝。分掌邦计。财用出纳。自有常规。宜任攸司。庶无阙职。自今三司有大事合降敕处分者。仰三部职官同商度。可为永制。乃得闻奏。如施行后复有不当。必重行朝典。 


      　　诫谕群臣诏咸平二年二月己酉 

      　　朕猥承宥命。嗣守洪图。思得正人。式恢神化。用悬爵赏。以劝劳能。盖有善而必旌。亦无功而不报。至乃自下升高之序。扬清激浊之方。凡百搢绅。固当知悉。又何尝亲近者有违而不罚。疎远者抱器而不伸。而仕进之人。风猷尚薄。颇闻趋兢。亦事比周。宜锡谕言。警其浇慢。自今文武群臣。中外有位。宜坚操业。自取功名。苟习前非。必加厚谴。仍令御史台常切纠察以闻。傥或依违。亦当黜责。诞告百辟。知予意焉。 




      ●宋大诏令集卷第一百九十一 

      　　政事四十四 

      　　诫饬二 

      　　诫约上疏者诏咸平二年四月辛未 

      　　昨命有司。奉行中诏。广询谋议。不间刍荛。冀沃虚怀。以资阙政。洎陈封疏。特用详观。其言合古今。事关利病。寻加听采。亦命旌酬。而不逞之徒。迩来甚众。驾肩诣阙。接踵叫阍。述闾阎猥近之谈。希朝廷褒进之泽。至有倩人作奏。借术陈词。匿在己之罪名。兴有位之诬谤。朕心不惑。而谗说可惩。虑长浇浮。宜伸警诫。令登闻检院。自今此类。不得收接。 


      　　诫约转运使副起请事宜保举移易官属详审诏咸平二年八月壬申 

      　　朝廷以州郡之事。委漕运之臣。提其纪纲。按以条法。凡所上请。理须尽公。亦有不协便宜。虚烦诏令。殊乖倚任。将用申明。宜令诸路转运司使副。自今起请事宜及保举移易官属。皆须重复详审。委是公私利济。无所狥私。乃得闻奏。当务降敕施行。如异日事有乖当。必行重责。 


      　　诫约三司诏咸平四年三月丁酉 

      　　漕运谷帛。供备边防。三司本职也。如闻迩来颇隳旧制。凡所经费。责在外司。将何以调发军须。馈饷兵食。以兹计国。甚无谓焉。宜申诏条。俾恪官次。傥闻误阙。必振典刑。 


      　　诫约三司收掌簿书不得遗失诏咸平五年四月壬午 

      　　财计之司。盖谨于出纳。官吏之职。宜较于耗登。爰自近年。颇闻废职。每询金谷之常数。多称簿籍之不存。用警因循。更申约束。宜令三司自今收掌簿书。不得遗失。岁终比较次年条奏。及取天下户口数。置籍较定以闻。 


      　　诫约规避遐适诏咸平五年九月壬子 

      　　如闻川峡官吏使臣。规避遐适。固作因循。不务协和。速期受代。宜从谕旨。式诫慢官。如复有违。当勘鞫责罚。就移远处。 

      　　诫饬中外官诏咸平六年六月己未 

      　　朕选擢群材。敷求至治。出临民政。分莅戎昭。黎元有力穑之勤。军旅奉戍边之役。念其劳苦。切在抚绥。繄乃具僚。实膺荣寄。宜思公共。副我忧勤。而有惮其重难。意在规避。或交构生事。不务协和。或干济有闻。故为旷失。苟求移替。自取便安。顿紊典彝。何名仕进。特颁告谕。用警依违。勉警公忠。必均劳逸。自今如有此类。达朕听闻。当遣推穷。严加谴斥。屏诸遐远。以戒浇浮。 


      　　诫饬中外官诏大中祥符元年正月己卯 

      　　朕夙承先训。仰绍丕基。赖二圣之诒谋。奉三灵之眷命。抚御亿兆。不敢怠遑。虑一德之未孚。或彝伦之斯斁。每勤听断。冀洽和平。方深若厉之怀。遽集非常之庆。降灵书于旭旦。睹嘉瑞于上春。示卜年卜世之祥。敦惟静惟清之化。叙约法惩奸之训。形爱民济物之言。无方而来。如响斯答。载念昭回降监。授我以真符。华裔宅心。奉我为元首。益思祗畏。仰副高明。更勤恤于黔黎。愈励精于庶政。然而君临四海。方寓大同。日有万机。安能独治。邦国之务。寤寐以思。允资文武之荩臣。共致淳熙之景化。矧百工时叙。本无旷于庶官。群士响臻。非借才于异代。必籍众贤之助。以跻至治之风。是因儆惧之初。特申戒谕之意。若乃典司衡轴。翊赞枢机。百辟具瞻。万务攸出。既中外之关决。因一二以咨询。所宜献纳谟明。弥缝阙漏。佐佑皇极。斟酌化原。知无不为。实相以济。祥刑之署。掌法之曹。宜尽哀矜。务从平允。必期当罪。勿用深文。使无冤人。足召和气。至于群有司之职。百执事之人。当念交修。罔或贰事。逮夫牧守之任。绥养为先。漕挽之司。澄清是寄。讫于令宰。实字吾民。所宜抚恤疲羸。蠲除苛酷。布宽大之诏。流恺悌之声。决狱务尽于详明。为政率遵于简易。体兹天眷。克副予衷。其有总营校之师。当将领之职。抚循士伍。蓄养骁雄。训练在乎必躬。力役戒乎无度。筦榷之利。关市之征。宜奉诏条。恪居官局。无恣掊克。以求羡饶。载于簿书。用为课最。财币之有欺没。自可振明。货殖之务流行。勿为苛细。咨尔卿士。逮于具寮。共敦匪懈之方。庶叶大中之道。布告遐迩。知朕意焉。 


      　　诫饬文武官书历解由无得虚录劳课隐漏过犯诏大中祥符元年三月癸未 

      　　国家并建庶官。分治百职。每循名而责实。冀奖善以劝能。屡降诏条。俾书课最。委攸司之参校。稽善状以甄升。亦有窃觊朝恩。妄增功绪。靡惭丑行。深斁彝章。思革弊风。用颁严戒。自今文武官书历解由。无得虚录劳课及隐漏过犯。违者重寘其罪。 


      　　王瑛等坐赇抵死诫约天下诏大中祥符元年四月癸丑 

      　　近者泽州晋城县令王瑛、巴州其章县主簿苗文思皆枉法受赇。坐罪抵死。令宰之任。实字吾民。而长恶不悛。黩货斯甚。自罹邦宪。深玷官常。良用轸怀。特从申儆。勉思廉恪。无□条章。宜令刑部告谕天下。 


      　　出京朝官诫词大中祥符元年四月丁丑 

      　　昨以祥符昭锡。灵命惟新。示治国之宏规。表自天之景福。仰膺丕贶。思儆具僚。汝等委质策名。莅官从政。宜罄公忠之节。用符慎简之心。察俗者直清而无私。临民者惠绥而勿扰。决狱讼者务于平允。掌财赋者戒于烦苛。体予恤隐之心。用叶大中之道。各加砥励。无□宪章。 


      　　幕职州县官诫词 

      　　昨以宝箓腾文。天心垂裕。示保邦之格训。昭治世之宏规。钦奉鸿休。思儆具位。汝等咸居禄秩。并荷宠灵。所宜念学古以入官。勤立身而行道。在宾幕者禆赞是傚。任州县者抚养为先。折狱在乎审详。议法贵于明慎。励乃夙宵之志。布予清静之风。苟有政能。何吝升奖。 


      　　诫约属辞浮艳令欲雕印文集转运使选文士看详诏大中祥符二年正月庚午 

      　　国家道莅天下。化成域中。敦百行于人伦。阐六经于教本。冀斯文之复古。期末俗之还淳。而近代已来。属辞之弊。侈靡滋甚。浮艳相高。忘祖述之大猷。竞雕刻之小技。爰从物议。俾正源流。咨尔服儒之文。示乃为学之道。夫博闻强识。岂可读非圣之书。修辞立诚。安得乖作者之制。必思教化为主。典训是师。无尚空言。当遵体要。仍闻别集众弊。镂板已多。傥许攻乎异端。则亦误于后学。式资诲诱。宜有甄明。今后属文之士。有辞涉浮华。玷于名教者。必加朝典。庶复素风。其古今文集。可以垂范。欲雕印者。委本路转运使选部内文士看详。可者即印本以闻。 


      　　文臣七条并序 大中祥符二年十一月丙辰 

      　　列辟任人。治民为要。群臣授命。奉法居先。朕勤择循良。抚绥黎献。虑万方之未泰。每终夕而疚怀。示以诏条。仰惟旧典。守而勿失。政则有成。无旷庶官。期善修于职业。慎乃出令。爰亲述于训词。勉副予心。各扬尔事。今赐诸道牧守及知州知军通判知监知县七条如左。一曰清心。谓平心待物。不为喜怒爱憎之所迁。则庶事自正。二曰奉公。谓公直洁己。则民自畏服。三曰修德。谓以德化人。不必专尚威勐。四曰责实。谓专求实效。勿兢虚誉。五曰明察。谓勤察民情。勿使赋役不均。刑罚不中。六曰劝课。谓劝谕下民。勤于孝弟之行。农桑之务。七曰革弊。谓求民疾苦而厘革之。 


      　　武臣七条并序 

      　　夫礼存九法。传载七德。皆将帅之任。军旅之政。朕以虽臻治定。敢怠武经。常训习于戎昭。用安和于师律。缅惟彝典。实着昌言。因取则于前文。俾特颁于明制。言不尽意。聊举于大纲。令出惟行。聿期于可久。凡司兵柄。共体予衷。今赐诸部管钤辖都监监押驻泊巡检等七条如左。一曰修身。谓修饬其身。使士卒有所法则。二曰守职。谓不越其职。侵挠州县民政。三曰公平。谓均抚士卒。无有偏党。四曰训习。谓教训士卒。勤习武艺。五曰简阅。谓阅视士卒。识其勤惰勇怯。六曰存恤。谓安抚士卒。甘苦皆同。常使齐心。无令失所。七曰威严。谓制驭士卒。无使犯禁。 


      　　诫饬法寺提转诏大中祥符五年三月戊辰 

      　　省寺法官。转输剧任。处断贵于平允。巡按借其详明。选擢俱优。诏条备具。至于别询朝列。兼命廷臣。俾提辖以是司。亦慎简之攸属。所宜肃清封部。纠察尤违。正逮捕之滋彰。绝狴牢之淹系。如闻举职。未副斯怀。既用轸忧。特行戒谕。自今审刑院大理奏案。情状已正。条目未备。不至妨阂者。并即断刑。事须驳退者。件状以闻。转运使提点刑狱官。得百姓词状。法寺疏驳事因。即时详定闻奏。如有疑阂。即选官审复。或情理枉抑未尽。始得推鞫。若止是小有未备。元勘官更不问罪。务在狱不苛扰。称朕意焉。 


      　　诫约同事不得任情偏执不循理道及私忿不和诏大中祥符五年八月丁酉 

      　　分命临民。具存于条教。同官联职。宜守于士风。苟推公共之心。何爽协和之理。而罕由恪慎。多致紊烦。特因上言。重有戒谕。自今文武官在任同事。并从长裁遣。如任情偏执。不循道理。及用私忿不和者。转运提点刑狱司察举以闻。当遣官辨其枉直而重责之。如不即察举并罚之。 


      　　责董莹等戒励百官诏大中祥符七年六月丙辰 

      　　朕精求政治。总练群材。思欲吏称厥官。民受其赐。而董莹、王文龟等荣参着位。任忝字人。不畏简书。逞其胸臆。或安于忍毒。酗酒以滥刑。或恣乃贪饕。受财而鬻狱。并投荒服。犹屈刑章。凡百采寮。所宜申戒。无循覆辙。以蹈严诛。 


      　　诫约奉使诏大中祥符七年六月己未 

      　　比择使臣。承受边奏。其于戒饬。素已丁宁。苟无旷违。亦有升奖。既则聆于事实。多不称于选抡。近河东路供奉官李崇政、西川路侍禁张仲文增减上言。张皇动众。已降职及勒归班差遣讫。其自今所差内臣三班使臣充职者。如能行止周慎。奏报允平。当议特记姓名。优与差使。或增俸给。其有明负才识。深察机宜。规度之间。实有裨益者。亦当别示升擢。故兹戒谕。咸使闻之。 


      　　决配崔白诫励民庶诏大中祥符八年八月己卯 

      　　辇毂之下。务在澄清。狡思之徒。固宜窜逐。崔白冒名儒素。植性狡顽。业以奸凶。济其谲诈。日兢锥刀之利。恣凌孤寡之民。规其室庐。迫以刑宪。既从吏议。尽伏巧诬。已正严科。用惩恶党。伊尔氓庶。无忘戒兹。 


      　　诫谕陈尧咨诏大中祥符八年十月庚寅 

      　　卿知永兴军府日。所为乖当。闻于朝廷。除用刑惨酷外。至如置武库。建视草堂。开三门。筑甬道。早晚衙令军人执檛左右夹阶。引马队教阵。率禁军出打围。皆非人臣所宜。喧于众论。屡有闻奏。非独乐黄目也。朕念卿母氏耆年。尧叟朝夕近侍。未欲穷究。遂以元奏下问。且言乞不施行。近尧叟又援赦恩。求为甄收。成命既出。群言愈甚。而曾不内省。但曰为人所倾。自今当体国恩。畏兹物论。或如终不知咎。尚乃怨尤。再致群言。达于朝廷。则当以前后事状。尽付有司。 




      ●宋大诏令集卷第一百九十二 

      　　政事四十五 

      　　诫饬三 

      　　诫励臣寮及子弟诏大中祥符九年七月癸亥 

      　　朕恭己守邦。侧身思治。常稽古训。用辑政经。所冀化洽隆平。俗跻仁寿。言届收成之序。共忻丰楙之祥。遽育螟蝝。荐伤甽亩。载询往牒。祗考格言。以为部吏侵渔。则孽虫食稼。一昨黄沙捕系。丹笔致刑。或宰邑中畿。或颁条列郡。受赇曲法。厥罪寔系。忘公狥私。为蠹滋甚。傥遵常宪。当寘严诛。尚表好生。俾投荒裔。式观农患。倍恻予怀。盖念万里幅员。诚难遍察。千官治行。岂易周知。其有填壑无厌。攫金罔顾。抨弹纠举。稍观望而缄言。老弱茕嫠。谅怨咨而曷诉。虽终闻于彰露。奈已致于疮痍。得不和气有伤。嘉生为沴。矧复挟奸之子弟。辄依莅职之父兄。擅肆营求。诈谋受纳。其弊尤甚。在法曷容。夫以赃论辜。自昔弥峻。汉朝之制。禁锢终身。唐室之初。贻累没齿。士大夫生逢盛世。名列清途。当思刻励以奋扬。安可贪饕而沦弃。特申劝勖。期叶澄清。自今列位臣寮。承家宗胄。宜思畏慎。勿玷素风。苟美誉之有闻。固褒升而不□□吝。或讼辞之显掇。求末减以无阶。如监统之官。自亏于奏劾。则见知之律。必举于朝章。朕罔食言。人具钦听。咨尔宰府。奉而行之。付学士院以此意降诏。 


      　　诫约犯赃官诏天禧三年九月甲戌 

      　　选调之官。颇多贪墨。荐逢庆宥。再被恩荣。参外郡之政经。莅远方之民庶。尚闻黩货。鲜克悛心。再示矜容。特伸戒励。自今应犯赃注广南川陕幕职州县官。委逐路转运使常切觉察。如更犯赃罪。永不得叙用。 


      　　诫饬中外诏天禧四年四月丙申 

      　　国家抚御寰区。务臻于嘉靖。修明纪律。用协于大中。苟多辟之自贻。故常刑之罔舍。惟彼全齐之壤。有兹豪右之家。志在兼并。力恣凶暴。乃于亲属之内。肆其屠害之心。规夺资储。巧避奸慝。且广行于赇贿。冀幸获于全安。矧彼憸民。为其利诱。诬构官吏。妄兴讼词。罪咎既彰。讯鞫皆验。顾兹败类。已正严科。而守土之臣。按章之使。罔能举察。并示降惩。尚虑溥率之间。民俗攸众。或亏检慎。自掇悔尤。特轸至怀。聿申诞告。夫大易之训。积恶所以灭身。洪范之文。好德所以逢福。傥弗遵于诫谕。尚辄纵于踰违。彝章具存。严谴何逭。至于荷班条之寄。分按部之权。惟教化之是敦。且廉求之攸属。罔循职守。当举简书。期共洽于澄清。必无私于沮劝。咨尔臣庶。知予意焉。宜令尚书刑部遍牒三京诸路。揭榜示民。 


      　　诫约在京诸司免常朝者早赴本司诏干兴元年六月乙巳 

      　　国家稽古建官。分厘众务。所宜尽瘁。毋旷攸司。而罔念夙宵。多或违慢。爰申戒告。以儆因循。应在京诸司免常朝者。自今并早赴本司。仍令宣徽院御史台入内内侍省觉察以闻。 


      　　贬丁谓谕中外诏干兴元年七月辛卯 

      　　国之刑法。盖用闭邪。臣之废忠。兹为弗令。丁谓向居丞弼。合副倚毗。而乃昵狎妖巫。蓄藏私第。既亲形于颂述。仍假托于神灵。阴肆丑图。缔连孽寺。诈谈休咎。罔惑朝廷。当先帝违豫之初。洎朕躬缵服之际。务申私欲。将窃朝权。迹备见于奸讹。言动形于毁斥。究其阴妄。深骇听闻。向虽坐以比周。聊行谴黜。群辞未塞。稔恶愈深。证逮具存。包藏尽露。固人神之共愤。在典宪之弗容。岂于旧臣。靡念有终之训。顾兹巨慝。敢稽必罚之文。窜屏远方。以惩不类。布告中外。咸使闻知。 


      　　责曹玮等谕中外敕干兴元年二月戊辰 

      　　为臣之方。罪莫大于怀贰。御邦之道。罚莫先于去邪。朕初绍洪基。用明丕律。惩兹宿恶。以示不私。寇准、久服显荣。荐登台弼。性惟复戾。志贮奸倾。曾罔念于□恩。乃辄思于不令。潜交逆寺。阴济凶谋。窃发有期。祸萌遽露。赖忠臣之协力。致元恶以成擒。证左分明。包藏尽见。李迪、骤升钧宰。盖出寅缘。极口阿谀。公为党庇。伊丑徒干纪之际。属先皇违豫之初。罹此震惊。遂成沉剧。感今追往。抚事原情。衅咎若斯。人灵同愤。倾者或止从末减。尚掩深愆。未塞舆情。屡兴谠论。缵承在旦。号令惟新。方当守法度以奉前猷。端纪纲而肃群下。顾兹搜慝。宜示正刑。况复获罪先朝。朕安敢舍。其寇准、李迪各从远谪。犹表在宽。逮诸朋附之流。咸显回邪之状。据其险幸。合议窜投。但以适布庆恩。聊行遣黜。冀符公议。载举国章。夫守正者乃介福而是膺。作孽者必速厉而难逭。吉凶视乎所履。威赏在于必行。式遵四罪之规。以清多辟之类。布告中外。咸使闻知。所有曹玮、周起、王随、王曙、盛度等。已各第等责降。并从别敕处分。今使御史台及都进奏院遍行告示。并下开封府出榜晓示。宣徽南院使镇国军节度观察留后曹玮、责授左卫大将军容州观察使知蔡州。尚书户部侍郎知青州周起、责授太常少卿知光州。给事中知杭州王随、责授秘书少监知通州。给事中知汝州王曙、贬授检校水部员外郎郢州团练副使。兵部郎中知光州盛度、贬授检校水部员外郎和州团练副使。卫尉少卿知安州杜尧臣、责授尚书虞部员外郎监鄂州蒲圻县酒税务。尚书兵部员外郎知齐州段惟几、责授太常博士监蕲州酒税务。秘书监张子皋、降授大理丞。护国军节副朱选、为宁国军节副。怀州团副梅询、为池州团副。 


      　　与丁谓往还人不加罪诏干兴元年七月壬辰 

      　　朋奸必罚。既惩不恪之人。宥罪从轻。亦广自新之路。昨日丁谓阶缘任用。肆骋凶邪。深黩朝章。巳申邦宪。其有罔循公正。素挟比周。迹状具明。典刑难恕。例从降黜。粗塞群言。如闻仕进之中。尚有交私之类。苟尽从于吏议。抑深轸于予怀。特示宽恩。俾令昭涤。其内外臣寮有曾与丁谓往还者。一切不问。 


      　　诫告贪污诏天圣元年十一月 

      　　国家慎择才能。分厘事任。所宜奉循邦宪。恪谨官常。比有贪污之徒。公为奸蠹之弊。稽于明训。合正重刑。尚贷微生。止投远服。用申戒告。以儆群伦。 

      　　约束文武臣僚子弟诏 

      　　朕以世禄之家。堂构是荷。期于树立。以备选抡。顾惟文武之臣。方居要重之地。乃有子弟。洎乎族姻。或在外邦。分掌庶务。必当奉循法理。祗畏官箴。内无忝于门风。上可俟于朝赏。其或罔思矜慎。稍露尤违。所在转运使州府长吏。不得辄狗颜情。公为掩蔽。即须举按。用正典章。傥若廉谨有闻。政能可奖。亦许条其事实。明具荐论。善否之为。黜陟斯在。苟监司之弛职。固常宪之难逃。各念敦修。务兹勖励。 


      　　诫谕内外官诏天圣九年十月丙戌 

      　　朕遵列圣之谋。荷慈宸之教。于兹八载。虽致小康。而搢绅之间。名节罔励。致台文之上奏。谓吏议之不容。矜劳者掠美以近名。希进者行险以徼宠。诋诬执政。干挠有司。分屏翰者或奏请之靡厌。主按察者或宽纵之为得。贪而无耻。姑务营私。老而非材。曾不知退。繇廉耻之未饬。致风化之靡醇。临朝以思。于朕何望。用稽彝训。申儆群伦。苟少冒于官箴。将自投于公宪。布告遐迩。体朕意焉。 


      　　诫约不得言垂帘时事诏明道二年五月癸酉 

      　　朕绍膺先绪。统御群方。听治万几。俯临一纪。大行皇太后夙承先顾。保佑冲人。勤约之风。化流海内。务极焦劳之思。忽愆腠理之和。永惟慈颜。仰聆遗诰。尽用祖宗之成宪。斯仍邦国之大端。朕哀迷之中。敢忘遵奉。凡号令之所出。或听断之从宜。盖机务之寔繁。虽旰食之无暇。赏善罚恶。惟命令之已行。革故鼎新。非孝思之所至。易月已临于庶政。虚怀冀纳于谠言。其有罔识远图。靡循理体。达予闻听。姑务矜容。多形琐碎之言。复有迎合之意。宜申诫励。以警奸回。应大行皇太后垂帘日。其所行诏令。及除改已经施行过诸般公事。即不得辄有上言。庶永先猷。式敦本孝。善有可采。必示听从。谋之弗臧。讵可轻肆。咨尔中外。体朕意焉。 


      　　诫约不得妄请删改宣敕诏明道二年五月己丑 

      　　王言惟命。君举必书。将信四方之传。用垂后世之训。傥数更于成宪。则滋惑于众闻。自今朝廷所降宣敕。不得妄请删改。如事有未便。即委中书枢密院奏听裁。 

      　　令不得追扰妨农诏景祐元年七月 

      　　仍岁歉饥。民多失职。今秋稼甫登。方事敛获。毋或追扰。以妨农时。其州县刑狱须至证逮者。速为决遣之。 

      　　责孔道辅等令御史台敕榜朝堂敕景祐三年五月丙戌 

      　　近以中宫过失。掖庭具知。特示含容。未行废黜。置之别馆。俾自省循。供给之间。一切仍旧。诞告有位。令悉此怀。而道辅请不降诏命。以示中外。仲淹又上言所降诏命。乞不宣示。乃是以宫壸之事。不欲彰闻。寻即允从。更不宣布。昨日道辅等十人忽诣殿门。仍先将札子付阁门。称中宫动摇。上疏请对。直露事状。曾不缄封。传布喧然。深骇物听。即与前来乞不宣示。翻覆不同。每闻直言。无不听纳。何得但思沽激。共扇浇浮。若云密上封章。又即群诣禁闼。若云面陈献替。又即布露有司。顾轻肆之若兹。在典刑而难逭。尚推宽宥。止莅方州。其孙祖德等。虽无翻覆事端。终是同兹率易。且各罚铜二十斤。仍令御史台于朝堂出榜晓示。各令知委。及都进奏院遍牒三京并诸道州府军监县等。 


      　　敕榜朝堂同上 

      　　为臣之方。憸言罔上者苟辟。行己之道。挟私立党者必惩。质于旧章。敢废公议。范仲淹比缘奖擢。骤委剧烦。罔畏官守之隳。专为矫厉之趣。奏述狂肆。疑骇众多。既妄露于荐称。仍密行于离间。本于躁率。但恣诋欺。降守方州。尚宽彝宪。然念士操之美。蹈道是先。职局之分。出位为责。爰从近岁。多悖此风。授仕者以宿业为嗤。献规者以服谗为得。沽激名誉。协比朋俦。务骋谲辞。有玷醇治。昔周以百官箴阙。无越职之文。唐以判最辨材。无侵事之举。咨尔多士。各儆攸司。勿舍己以营他。勿背公而稔衅。排根引重。奚习多岐。炫直奸私。宁或取悔。勉思中正之言。靡蹈媮薄之尤。咸自敦修。以称朕意。 


      　　诫励士大夫诏宝元元年十月丙寅 

      　　夫至公之行。则淑慝咸辨。私议弗禁。则风俗易偷。朕躬揽权纲。茂绥政治。每观邪正之分。思寄诛赏之公。庶臻大猷。以止多辟。而士类至广。材品或殊。久服含养之仁。浸成党与之弊。至乃挟朋相援。奸计自营。驱扇飙尘。混淆朱紫。托狂辞而市直。结阴好以济仇。章交公车。声布行路。使济济相让。取愧尧人之封。翕翕烦言。更兴周雅之剌。永惟浇兢。良用惩嗟。若夫委质事君。协恭宣力。思无出位。是曰守官。和异于同。固当择善。况朝经式序。仕次有阶。因行察言。缘名责实。苟存忠洁。自致显荣。何必舍尔夷涂。蹈于险辙。钓名污行。触禁投愆。宜内讼于非心。无亟伤于至化。尚安所习。国有严科。凡在搢绅。明体朕意。 


      　　冯士元狱具责官诫谕搢绅诏宝元二年十一月癸卯 

      　　朕惟京邑之繁。实为群国之首。岂容奸吏。久逭严科。而彼僚属之间。曲为营救之术。遂移风宪。鞫见狱词。不图左右之臣。坐污简书之责。盛度、向繇旧望。升冠枢庭。罔厉直躬。但谋私欲。委令贱吏。侵借民居。程琳、昔尹正于神畿。尝昵近于狡狯。密为计诈。欺罔幼孤。规取符文。市其第舍。孔道辅、职当绳按。志务由私。从宽首恶之辜。阴为有位之地。尝独求于间见。殊自失于公言。朕体貌近臣。重其进退。虽思含垢。曷弭烦言。已行责守之文。庶儆为臣之道。尚虑搢绅之列。未详罢免之由。宜暴罪原。申谕朝听。 


      　　诫约按察官诏宝元二年闰十二月甲辰 

      　　朕临遣使臣。纲理郡县。惧其弛职。尚或容奸。迺严擿发之科。俾谕宽纵之坐。念部封之至广。或隐伏而难知。稍纾旧条。毋或自懈。自今转运提刑。若部内知州军通判知县兵马总管都监监押幕职官一员、余官二员、知通若部内官一员、犯赃至流而失于按察。以致朝廷采访。民吏诉论。或御史台弹劾者。别听旨施行。 


      　　诫约干宠内降诏康定二年二月甲辰 

      　　朕并建众职。茂经大猷。每惟授任之难。必稽材实之举。功迁岁考。率着通规。比有着籍闺台。服荣轩陛。阶缘近习。奔走多涂。或密附封奏。求从于中出。或间因奏对。辄露于私祈。忘愧自矜。干宠非节。已颁明制。深儆具僚。冀服攸箴。毋冒厥罚。而戎疆勤戍。使指备行。适当临遣之初。更多幸觊之请。虽存恩假。终弗公言。顾未正于典章。虑益滋于浮兢。特申诏谕。再肃群伦。 


      　　诫约举人不得进献边机及军国大事妄希恩泽诏康定二年三月乙卯 

      　　朕总制万枢。博谋多士。欲言路之无壅。庶贤材之靡遗。向以邻寇未平。边候犹警。遂诏万国。旁求隐沦。使各举其所知。或上封而自荐。访诸蕃之要领。采旧学之机钤。章交公车。程中衡石。间亦从于试艺。盖罔失于类能。考核颇精。得失相半。洎闻报罢。乃或怨尤。造秀设科。英雄伫彀。乡品以议行居选。贡籍以甲第为高。宜与计偕。登荣仕路。自今举人并不得以进献边机及军国大事为名。妄希恩泽。 




      ●宋大诏令集卷第一百九十三 

      　　政事四十六 

      　　诫饬四 

      　　诫谕三司使副判官等协心营职毋或因循诏庆历三年五月戊寅 

      　　经国之方。理财为本。上以奉郊庙。下以瞻军师。而三司纪纲。久不振举。属以边隅未靖。用度甚广。军须所急。民力犹烦。三司使副判官等。其协心戮力。思营厥职。毋或因循。以踵流弊。 


      　　诫约两府两省不得陈乞子弟亲戚馆阁职任诏庆历三年十一月癸未 

      　　国家考汉唐之制。盛图书之府。以待贤俊。而备讨论。地望素清。官曹攸峻。比来公卿之族。多以恩泽为请。凭养资望。坐致显荣。寝成浇冒之风。殊匪详延之意。特推严禁。以示至公。自今见任前任两府、及大两省以上官。不得陈乞子弟亲戚于馆阁职任。其进士及第三人以上。一任回无过犯者。须进经术十卷。下两制看详可否。召试入优等。得除馆职。或馆职阙人。即以尝有两府臣僚二人、或大两省已上三人尝保荐者。亦令进文字。然后试补之。 


      　　诫饬在位诏庆历四年十一月己巳 

      　　朕闻至治之世。天下向方。元凯共朝。不为朋党。房杜相济。不为比周。君明臣哲。垂荣无极。其德之盛也。朕旰昊宵寐。每用庶几。思所取法。未知厥路。而承平之弊。浇兢相蒙。奸从法生。伪逐情动。假我王爵。布为私恩。所憎则同口共訾。取一切之快。所善则并辞迭誉。希不次之迁。遂乃人务交游。家为激讦。至或阴开纳贿之情。阳托荐贤之法。居下而图柄臣。顺非而动偷俗。附离交扇。流荡忘还。更相援接。以沽声誉。由是士人以行怪为美。辞赋以讪上为能。放肆异言。诋斥前圣。讙流群口。亏紊彝伦。乂顷正按察之名。盖谨推择之选。俾将明命。以慰多方。而奉使不称。绳愆过当。恣苛刻以摇群怨。察纤微以构罪端。守倅则互责剌廉。令尉则更容伺察。上下疑贰。奏鞫交横。未益治平之风。反成多僻之暴。向申饬戒。殊未奉行。朕疾夫为国生事之徒。背公死党之俗。推狂济果。去简成烦。况长吏者务在全安。剌举者素有条禁。民如驭马。安得骇惊。理犹乱绳。岂宜遽急。当求大中之道。渐至清静之源。至于属文之人。体要为尚。苟专非圣之论。宁免疑众之诛。自今有诡激邀名。浮薄连茹。察渊以害良善。倚法而峻诛求。雷同私论。营罔朝听。并委中书门下御史台采察以闻。故当责其不悛。惩乃攸类。罚之无赦。令在必行。咨尔有司。咸体予意。 


      　　诫励士卒诏庆历四年十一月庚午 

      　　主兵之官。皆有牙队。带器械以从护之。其获贼不用命。而致陷没主将者。自今人虽众并以军法论。苟能显立功效。亦当优拔之。其令诸路总管司。严申饬戒。 

      　　诫百官举行真宗文武七条诏庆历四年十二月丁酉 

      　　汤德至盛。着具儆之言。汉功方茂。下督责之诏。于时中外协谋。以趣太康。朕顾眇躬。托王公之上。明弗能烛。政有未通。每念付畀之勤。隆平之绍。日慎时惕。罔敢自安。庶臻至治。无羞先烈。是以畿府州军监县之长。居常推择。部分总督屯逻之委。一皆佥求。亦冀羽翮参翔。腹背偕奋。手足迭捍。心膂获宁。今乃闻郡邑庶官。未能称职。纪律隳废。真伪混淆。或自谓谨柔。既艰集事。或矜为强济。又匪恤人。或朝夕诡激。而望迁除。或岁月因循。以济贪冒。或广饬厨传。掩簠簋之渎。或曲奉监司。逃简书之效。缘令作弊。倚公殖私。顷者以边鄙未宁。师旅累出。既不获已。调发于民。随辄戒敕。勿令骚扰。然而＜豆斗＞粟未漕。民有一钟之费。疋帛暂输。吏有数缣之入。与我共此。所望责成。而为上敛怨。任将安寄。以至盗贼屯结。公行劫掠。上下畏懦。弗能擒讨。惊骚闾里。盗弄库兵。士非素习之专。患无预防之禁。永言兹弊。宁安朕怀。迹夫弊生。实始官滥。恭以先皇帝克着明德。达见治宜。亲着七条。垂戒百执。每辞去之日。并令拜赐阁门。凡从政于外。举得奉行。群臣亦有刊石传文。题屏示座。朕以为既能尊戴。曷若践言。幸获亲闻。便当立事。其外任文武臣僚等。自今后以来。务革前失。聿追新图。以圣考七条。更相诲勖。置朕此训。亦须研寻。为仁由己。取则何远。上尊先甲之谕。次谨申命之虔。摄而颓纲。缀我漏目。使美绩岁茂。善状日升。则隆名显秩。朕将何恡。必若奸宄弗率。农亩卒莱。论报诬冤。徭役重困。不恤士伍。不训武经。邦有明科。朕当必罚。咨尔有众。无谓食言。 


      　　诫饬倾危诏皇祐元年正月辛酉 

      　　朕闻自古为治。靡不以苛察为戒。而近岁风俗。争事倾危。狱讯滋多。上下暌急。伤累和气。朕甚悼焉。自今台谏官、非朝廷得失。民间利病。更不许风闻弹奏。违者坐之。 


      　　约束内降执奏诏皇祐二年九月辛亥 

      　　朕绍承骏烈。祗服先猷。蹈道以临庶邦。谨宪而持大柄。驭之予夺。正以赏刑。悉任至公。靡容紊法。比有憸悻。辄肆妄图。或过分求恩。或负罪希贷。率求内出。间亦举行。蠹政亏风。莫斯为甚。虽屡颁于诏约。曾未绝于私祈。兼虑臣庶之家。贵近之列。交通请托。巧诈营为。阴致货赇。密输珍玩。寅缘结纳。侵挠权纲。方务澄清。当严禁约。傥复违犯。断在必行。重念成汤以六事责躬。女谒苞苴之先戒。管氏以四维正国。礼义廉耻之具张。矧宗祀之涓成。属祥厘之均被。嘉与中外。绌此非衷。务于自新。以隆至治。今后应内降指挥。特与恩泽及原减罪犯者。并仰中书枢密院并所承受官司、具前后诏条执奏。不得施行。及臣庶之家。如有潜行财贿。结托贵近者。并令御史谏官觉察论奏。咨尔承弼。体朕意焉。故兹诏示。想宜知悉。 


      　　贬唐介后榜朝堂诏皇祐三年 

      　　卑图柄臣。下轻上爵。干非己任。侵及主权。故堂陛之级易陵。而朝廷之势可动。必资惩革。以警群伦。唐介擢自朝行。置于宪属。任当弹举。职匪荐延。乡请问于朝。指言执政。恣行诋讦。犹为回容。辄称引于外臣。求易置于上宰。尤彰狂率。良骇听闻。且进退冢司。差次贤行。系人主之所任。岂宪官之得专。苟威柄之下移。则权纲之上紊。非切惩于厥罪。虑益扇于兹风。黜佐方州。迫遵邦宪。岂乐行此。有弗获焉。朕念为君之难。兴言置器之重。每临政而愿治。常惧德之或亏。企闻纳忠。曷尝咈谏。咨尔有守。咸恪攸司。任言责者务思竭忠。居官守者务谨成宪。勿阿附而罔上。无炫沽以取名。鉴处父之侵官。省次公之越职。各守尔典。免陷匪彝。宜令御史台出榜朝堂。 


      　　诫约侥幸陈乞任使诏皇祐四年十一月己未 

      　　朝廷诏爵赏。所以劝有功也。而奔兢之俗。苟得无耻。其何以淳风俗乎。自今侥幸陈乞任使者。中书枢密院毋得以札子豫给之。 

      　　诫约不得进羡余诏皇祐五年十二月丁巳 

      　　转运之职。本以澄清官吏。绥抚人民。岂特事诛求以剥下乎。有能尽岁入已致增盈者。留为本路移用。毋得进羡余。务宽民力。以称朕怀。 

      　　诫饬在位诏至和二年五月戊寅 

      　　朕祗绍骏谟。厉精庶政。眷兹文武之列。所谓邦家之基。惟古今治忽之常。系上下义利之分。吁惟近岁。荐致烦言。以谓参顾问者间憷于私。尸言责者或失于当。莅官无匪懈之恪。专觊谬恩。荐士乖责实之诚。时容私谢。至于命令之下。以及诏除之行。论议所移。纲条益紊。朕惟舜德之盛。肱股有赓载之和。周道之衰。朝廷多谗怨之愬。咨尔周行之士。适逢至治之期。与其涉险以徼荣。乃若饬躬而驯致。爰申戒告。以厉浚明。苟迷修省之方。寖长浇浮之俗。必从吏议。以正邦彝。 


      　　诫励提转诏嘉祐二年四月丙寅 

      　　朕惟天下之重。不可独治。付之郡守县令而已。郡守县令之贤与其不肖。不可遍知。付之转运使提点刑狱而已。比年以来。郡县官吏。多不奉法。或贪惏日肆。以为人患。或蠹耗民事。以营己私。或以苛刻为尽公。或以宽纵为得计。相习安此。恬不为怪。岂非转运使提点刑狱务为简易因循以至此乎。又赋敛有常。或增重之以为己劳。刑狱有经。或出入之以为己察。使民冤失职于下。干戾阴阳于上。呜唿若是。岂朕所以寄任之意邪。比上章者屡以为言。朕未欲即致于理。乃其不挠权幸。不纵有罪。使贪夫不敢为慢。庸吏勤于率职。以惠绥吾民。称朕意焉。如有弗革。悉罚无赦。仍令御史台常加采访弹奏以闻。 


      　　厉百官浮兢诏嘉祐五年七月庚戌 

      　　敕。中书门下、朕承先帝圣业。托于士民之上。历日弥长。顾德弗明。永惟前王之治。邈乎如不可跂。朕甚愧焉。夫和平醇壹之政行。则民休美之气应。憸刻媮薄之路启。则民戚惨之变生。盖风化之感天下。甚犹影响之相从也。昔有虞氏之世。众德并事。上下咸和。故书曰百僚师师。百工惟时。逮周室之衰。小人受禄。转相非疾。故诗曰民之无良。相怨一方。朕迹古治乱之繇。靡不自近者始。比岁以来。在位之人。乃缪戾乖剌。以饰诈徼誉为智。以乐分安节为迂。或讦隐昧之过。以摇惑时听。或设危险之言。以感移主意。或凭陵势威。下轻其上爵。或引汲党附。私觊于公用。浸润之来。日滋一日。其势莫之能还也。士大夫所与朕兴礼让厚教化之原者也。乃趋尚若兹。欲民迁善而日进。其可得耶。呜唿为君难。其逾于知人之难乎。御史中执法尝为朕言。宜深诏执事。以遏浮兢之风。今思虞书之所进以为法。览周雅之所剌以为戒。然匪更化。道则末繇。其令中书门下。务采端厚忠实可以表励风俗之士。并进于朝。以启迪于朕心。究其诡激辨巧敢涉朋比之迹者。必行放弃之罚。庶几朝廷清明。百异消弭。以起治平。咨尔攸司。其服朕命。毋废。故兹诏示。想宜知悉。 




      ●宋大诏令集卷第一百九十四 

      　　政事四十七 

      　　诫饬五 

      　　诫约不得言人赦前事及小过细故诏嘉祐五年六月乙丑 

      　　朕观前代之称治者。君臣同心。上下和睦。人知礼让之节。俗无激讦之薄。何其德之盛也。朕虽弗敏。常窃慕焉。故夙兴夜寐。罔敢荒逸。嘉与公卿大夫。同底斯道。而教化未至。浇薄日滋。比者中外臣僚。多上封章。言人过失。暴扬难验之罪。告案无证之辞。或外托于公言。实内缘于私愤。事多暧昧。意肆诋欺。苟诬陷于善良。益伤薄于风化。又赦令者所以与天下更始。而有司多举按赦前之事。殆非信命令。重刑罚。使人洒心自新之意也。宜申警勖。俾务省循。教而不悛。罚必无赦。自今中外臣僚。如有辄上封章。告人罪状。事非干己者。并当鞫劾。重寘于法。及言人赦前事。若有司受而为理者。并论其罪。以至言事之官。虽许风闻。宜务大体。如事关朝政。无惮极论。以辅不逮。自余小过细故。勿须察举。咨尔多士。宜体朕怀。 


      　　诫约台谏诏嘉祐六年 

      　　朕惟善治之主。不自任其聪明。以天下耳目为视听。守约施博。无蔽惑壅塞之失。而济之忠厚。故王道平、国风正也。永念遐观。思复盛烈。何尝不咨访群言。端诚虚受。傅之政体。要于当然。而取之众则泛滥难察。任之专则推择易明。兹用寄耳目于台谏。由公共而听断也。以夫四海之广。万事之繁。台谏数人。不能周知。固将询及士大夫。益资其闻见也。其间倾邪险害之徒。不惟朝廷义理所存。谓所言弹废称进。势必施行。辄徇己之爱憎。依倚形似。扇造浮语。诋毁危切。务耸动富贵之人。必其闻达。设或采用。备于封奏。上营惑于朕师。下震惊于群志。以之开纳。则措置罔中。如其沮抑。则论列不已。纷乱统纪。疵玷善良。岂朕所以待士大夫之意哉。夏后氏之时。官师相规。汉室之盛。公卿耻言人过。今吾士大夫、间乃违古人厚重之守。蹈末俗薄恶之为。其流漫不知止。甚无谓也。其令中书门下明扬朕训。开儆群品。务敦脩于行实。无过事于言华。以忠告善道为药石之珍。以厚诬巧訾为风俗之戒。好是正直。共熙天工。傥循敝风。当申显罚。咨尔多士。审吾志意。故兹诏示。想宜知悉。 


      　　增宗学官仍令尊长率励诏治平元年六月 

      　　虽王子之亲。其必由学。惟圣人之道。故能立身。稽古大猷。若时至训。粤三德三行之顺。有四术四教之崇。历辟承风。自家刑国。今一祖之后。诸宗之支。亦尝着令于前。命官以训。或兼职它邸。或备位终年。诱导非宜。灭裂无状。盖命不持固。事遂因循。特诏近臣。并荐能者。使成童而上。讲诵经书。小学之居。通达名数。朝夕劝善。日月计能。固当渐渍简编。敦修志业。与其趋异端而无守。岂若就有道而自修。居常谨思。戒在中止。所谓少成若天性。习惯如自然。顾礼义之方。须尊长之诲。内有懿亲之表率。外有明师之切磨。懋进汝功。用符朕意。其子弟不率教约。俾教授官本位尊长具名申大宗正司。量行诫责。教授官不职。不能勉励。大宗正司察访以闻。 


      　　诫饬在位诏治平二年五月乙丑 

      　　朕观汉宣之治。综核名实。而政事文学法理之士。咸精其能。继统之业盛矣。朕蒙先帝遗烈。惧德不明。未烛厥理。乃夙兴以思。嘉与公卿大夫。厉精为治。而属天下承平之日久。内外因循惰职者众。未闻推利及民、尽心于国者也。徒累积岁月。以幸其进。又沽饰名誉。以激所知。纵其可道者。亦不过务在簿书期会之间尔。乌有功迹之异哉。伊欲教化施而习俗美。其路无繇。而朕何望焉。夫贪墨苟简者弗惩。则端良敏济者无以劝。天子持赏罚之大公。固将必行之。且繇朝廷而及诸夏。盖至广也。匪丁宁而剌告之。则曷以见朕愿治之心虖。诗不云乎。夙夜匪懈。以事一人。百执事其易虑孳孳。各修厥职。以称朕意。 


      　　敕榜朝堂诏 

      　　朕近奉太后慈旨。濮安懿王。令朕称亲。仍有追崇之命。朕惟汉史。宣帝本生父称亲。又曰亲谥曰悼。裁置奉邑。皆应经义。既有典故。遂遵慈训。而不敢当追崇之典。朕又以上承仁考宗庙社稷之重。义不得兼奉私亲。故祇即园立庙。俾王子孙世袭濮国。自主祭祀。远嫌有别。盖欲为万世法。岂权宜之举哉。而台官吕诲等使者专执各称王伯。追封大国之议。朕以本生之亲。改称皇伯。历考前世。并无典据。进封大国。则又礼无加爵之道。向自罢议之后。而诲等奏促不已。忿其未行。乃引汉哀帝去共皇定陶之号。立庙京师。干乱正统之事。皆朝廷未尝议及者。历加诬诋。自比师丹。意欲动摇人情。炫惑众听。以至封还告敕。擅不赴台。明缴留中之奏于中书。流传讪上之文于都下。暨手诏之出。诲等则以称亲立庙。皆为不当。朕览诲前疏。亦云生育之恩。礼宜追厚。俟祥禫既毕。然后讲求典礼。褒崇本亲。今反以称亲为非。前后之言。自相抵牾。继以尧俞等不顾义理。更相唱和。既挠权而恃众。复归过以取名。朕姑务含容。屈于明宪。止命各以本官补外。尚虑搢绅之间。士民之众。不详本末。但惑传闻。欲释群疑。理当申谕。宜令中书门下御史台出榜朝堂。及进奏院遍牒告示。庶知朕意。 


      　　赐台谏官诏 

      　　敕某等、枢密本兵之府也。在祖宗时。固尝得勋劳亲信之武臣而参用之。迩者先帝之用郭逵。盖有意乎此。今台谏官争言逵不宜在执政之地。朕尝熟复于怀。以一言之誉进之。以一言之毁退之。岂朝廷笃于用人之意邪。至引德宗之黜常衮。宪宗之贬韦执谊。岂不伤先帝知人之明。使朕亦踧踖而靡安也。夫言而不阔于事情。体诸朝廷之宜而易行。朕何惮而不从。毋为徒纷纷也。其审朕言毋忽。故兹诏示。想宜知悉。 


      　　诫约主兵官冗占兵诏熙宁二年正月辛巳 

      　　国家置兵。本备战守。主兵之官。率多冗占。以致不时教阅。有误征防。帅臣安抚监司。其察所部敢有影占者以名闻。 

      　　诏密院诫谕边臣熙宁四年二月戊辰 

      　　昨李复圭擅易诏命。出师侵敌。遂致西鄙用兵。广南守臣。亦以强为招纳。引匿蛮寇。夔峡夷户。本止羁靡。近者用众讨除。元恶尚未授首。前日又据河东边吏奏。边境聚兵。虽未测虚实。恐边臣有以启之者。况今朝廷政事之弊。方议条理。国财民力。穷乏可知。平时无事。尚虞天灾流行。无以待之。若四方有警。何以支梧。恐边臣未悉为朝廷之计。宜密戒谕之。 


      　　诫约无戾法诏熙宁七年四月己丑 

      　　朕嘉先王之法。泽于当时而传于后世。可谓盛矣。故夙兴夜寐。八年于兹。度时之宜。造为法令。布之四方。皆稽合先王。参考群策。而断自朕意。已行之效。固亦可见。而其间当职之吏。有不能奉承。乃私出己见。妄为损益。或以苛刻为能。或以因循为得。使我元元之民。未尽蒙泽。虽然。朕终不以吏。或违法之故。辄为之废法。要当博谋广听。案违法者而深治之。间有未安。考察修完。期底至当。士大夫其务奉承之。以称朕意。无或狃于故常。以戾吾法。敢有弗率。必罚无赦。 


      　　降滕宗谅等官谕陕西四路沿边诏 

      　　朕恤军旅之苦。宠边陲之良。事从优宽。情无遴爱。至于常愆细过。并许功除。烦文苛法。罕由吏议。昨滕宗谅张亢并缘事任。合给公使库钱。俾其宴享宾僚。犒饫军伍。而乃用度无艺。簿领失防。阳托贸营。潜有牟入。攸司言上。遣使即推。如闻逮系颇多。鞫勘弥广。本其冗费。宁足深诛。已罢案穷。悉令原贷。其滕宗谅等止免一官。量降差遣。虽屈吾法。期慰士心。且夫尽用市租。美推赵将。来从我取。谊表汉臣。每慕前风。思全大体。尚虑诸道帅守。便以兹事为惩。或损狭饩醪。或裁量药饵。苟存畏避。谓免议弹。胡益至公。亦非朕意。但当循经费之式。去自润之私。取仰于官。均惠于众。由兹底绩。夫何间然。安节坦怀。无或疑惮。 


      　　诫谕百官诏元丰五年五月壬午 

      　　敕。朕惟先王以道莅天下。列而为事。陈而为法。人各有分然后安。官各有守然后治。三代以降。累世相仍。寖迷本原。遂乱名实。余敝斯积。其流及今。朕闵古弗还。因时改造。是正百职。复建六联。先后重轻。粗获条次。小大贵贱。迭相维持。差择群材。分委成宪。伫观来效。共致丕平。敢有弗钦。将底厥罪。新除省台寺监官。详定官制所已着所掌职事。如被选之人。不循分守。敢有僭紊。其申谕中外。违是令者。执政官委御史台弹奏。尚书以下。听长官纠劾以闻。 


      　　诫励中外奉承诏令称先帝更易法度惠安元元之心诏元丰八年四月 

      　　恭以先皇帝临御天下。十有九年。夙夜厉精。建立政事。所以惠泽四海。垂之后世。比闻有司。奉行法令。往往失当。或过为烦扰。违戾元降诏旨。或苟为文具。不能布宣实惠。或妄意窥测。怠于举职。将恐朝廷成法。因以隳弛。其申喻中外。自今以来。协心循理。奉承诏命。以称先帝更易法度惠安元元之心。敢有弗钦。必底厥罪。仰仍御史台察访弹劾以闻。 


      　　诫饬废格诏令诏元丰八年十月戊寅 

      　　比者诏令屡下。冀以均宽民力。便安公私。如闻官吏狃习故态。不切奉行。或致废格。使远近之人。未尽被惠。自今仰悉心奉行。监司检察。倘有戾违。即仰御史台弹劾奏。 


      　　诫约搢绅诏元祐元年六月甲寅 

      　　向者朝廷讲求法度。务以宽厚爱民。而搢绅之士。往往不原朝廷本意。速希功赏。有误使令。或议法失当。或掊敛无节。或奸回附势。或构事饬非。或多结权贵。或妄举边事。残民蠹物。久益知弊。致使群言。交攻不已。苟无澄肃。必紊纪纲。止以其罪显者。迺行窜逐。自余干涉之人。夙夜憷惕。不无忧虞。予当新政。务存大体。一切示以宽恩。更不追劾。咸使改过自新。各安职业。可傚此意。作诏书布告中外。乃下诏曰。朕惟先帝临御以来。讲求法度。务在宽厚。爱物仁民。而搢绅之间有不能推原朝廷本意。希功速进。多误任使。或罔上饬非。或违公附势。或议法乖当。或擅为掊克。或妄生边事。或连起犴狱。积其源流。久乃知弊。此群言所以未息。而朝廷所以惩革也。救正风俗。修振纪纲。兹出大公。盖不得已。况罪显者已正。恶鉅者已斥。则宜荡涤隐庇。阔略细故。岂复究治。以累太和。夫疾之已甚。孔子不为。御众以宽。虞舜所尚。为国之道。务全大体。应今日以前。有涉此事状者。一切不问。言者勿复弹劾。有司毋得施行。各俾自新。同归美俗。布告中外。体朕意焉。 


      　　诫厉百官诏 

      　　朕观舜禹之际。诚于修己。明于任贤。立政以礼。成治以乐。群后推德。庶尹允谐。至于凤凰来仪。百兽率舞。可谓至治之极。太平之盛。而方是时上之于下也。以礼尽其才。下之于上也。以义合于道。士大夫各得行志。而不知朋比。不犯廉耻。有立事之实。而无希望之谋。有烛理之明。而无雷同之苟。是以上下协和。是非公当。政纯而事一。下至庶人之愚。而不蹈非义。况于士大夫哉。先皇帝励精政事。十有九年。作为教法。凡所以兴士行。无不备具。实有志于舜禹之隆。比闻士大夫之所为。有不称吾先帝之意。忘其内之实而惟外之求。昧于理之公而惟私之狥。作聪明。事穿凿。妄意迎指。胁持上下。以伤民而害物。或率意私造畸论。滋漫漶之虚言。以欺愚而惑众。以浮为俊。以刻为明。以守节为无能。以忠实为不慧。苟于禄利为有得。则一切不顾义理之是否。轻薄相师。渐以成俗。如此者岂一二而已哉。士大夫者。朕之所恃以共理。而趣操顾如此。朕何赖焉。夫议事以中。则人不趋其偏。御人以道。则士各得其志。朕将欲通天下之志。以要之善。而无偏听之私。成天下之务。以趣厥中。而无独任之好。辅弼大臣。同寅协恭。左右卿士。济济相善。使为士者相忘于道术。民物同臻于太和。庶几舜禹之隆。以成先帝之志。士大夫其公乃心。窒乃欲。革所为以安乃止。相与去浮刻而勉其忠厚。于以修身厉节。不犯于非义。朕亦何敢遗焉。布告中外。明谕朕怀。 




      ●宋大诏令集卷第一百九十五 

      　　政事四十八 诫饬六 

      　　敕榜朝堂诏绍圣元年七月戊午 

      　　送往事居。是必责全于臣子。藏怒宿怨。岂宜上及于君亲。朕继体之初。宣仁圣烈皇后以太母之尊。权同听览。仁心诚意。专在保佑朕躬。自以帘帷之间。闻见不周及。故不次以用大臣。推心以委政事。非独倚任耆艾。所冀恢昭圣功。司马光、吕公着忘累朝之大恩。怀平时之觖望。幸国家之变故。遂朋党之奸谋。引吕大防刘挚等。或□自要途。继司宰事。或迭居言路。洊掌训词。或封驳东台。或劝讲经幄。顾予左右前后。皆尔所亲。于时赏罚恩威。惟其所出。周旋欺蔽。表里符同。宗庙神灵。恣行讪讟。朝廷号令。辄肆纷更。首信偏辞。轻改役法。开诉理之局。使有罪者徼幸。下疾苦之诏。诱群小之谤言。诬横敛则滥蠲苟免之逋。诬厚藏则妄耗常平之积。崇声律而薄经术。任穿凿而紊官仪。弃境土则谬谓和戎。弛兵备则归过黩武。城隍保民而罢增浚。器械资用而辍缮修。凡属经纶。一皆废绌。人材淆混。莫辨于品流。党与纵横。迭分于胜负。务快乘时之愤。都忘托国之谋。方利亮阴之不言。殊匪慈闱之本意。十年同恶。四海吞声。敌计得行。边民受害。昔周王受命。召公惟辟国之闻。江左虽微。兴宗有易代之叹。天下后世。其谓朕何。临朝弗治。视古有愧。况复疎远贱士。昧死而献言。忠义旧臣。交章而抗论。迹着明甚。法安可私。其司马光、吕公着、吕大防、刘挚等。各已等第行遣责降讫。噫。优礼近司。朕欲曲全于体貌。自奸明宪。尔今复逭于殊夷。至于射利之徒。胁肩成市。盍从申儆。俾革回邪。推予不忍之仁。开尔自新之路。除已行遣责降人外。其余一切不问。议者亦勿复言。所有见行取会实录修撰官已下。及废弃渠阳寨人。自依别敕处分。咨尔群工。明听朕命。宜令御史台出榜朝廷。进奏院遍榜。 


      　　诫饬在位敕榜绍圣四年 

      　　朕以眇躬。获承先构。永惟休烈盛美。欲以昭示万世。而顷遭群奸。同逞宿憾。兴讹造讪。力肆诋排。政事人材。毁废殆尽。夙夜悼惧。靡敢遑宁。思与卿士大夫共承厥志。庶几德业传之无穷。念今在廷之臣。鲜知事君之义。崇乡原以为善士。造虚誉以进无能。以交私合党相先。以奉法首公为讳。材智胜任。则阘葺共嫉。趣向至正。则倾侧深仇。端亮劲挺。有特立之操者。不见容于众人。媕阿回遹。持两可之说者。必得名于流俗。沉溺忘返。险薄可嗟。乃阴怀私恩。显废公议。以奸臣所斥逐为当罪。所变更为得宜。以先帝所建立为不然。所褒擢为非当。借誉余党。幸复甄收。务令旧章。未能淳一。扇为是非不定之论。欲开善否更用之端。浸长小人之道于难知之中。以疑天下之听于未孚之际。幸时事之中变。庶人情之翕从。每怀及兹。良用慨叹。朕察言观事。灼见邪心。欲正典刑。当申儆戒。继自今日。尔其自新。式惩厥愆。毕趋于正。示以好恶。非曰苟然。其或怙终。必罚无赦。咨尔在位。尚克钦承。 


      　　申诫百官诏 

      　　朕执天下之正。以承宗庙之重。夙兴夜寐。嘉与二三大夫。同德比义。宏济艰难。乃者权臣擅朝。窃弄国柄。幸时变故。诱胁众心。深险自专。乃敢贪天之力。凶愎不逊。遂成震主之威。缔交合谋。唿吸群助。指天画地。睥睨两宫。交通私书。深责旧约。诡秘莫测。包藏祸心。公议沸腾。奸状浸显。尚存大体。稍屈典刑。而士未革心、同恶相济。兴讹造讪。怙终不悛。或诪张为幻。起胥动之言。或群傥相维。沮已行之令。或顾怀旧恩。以挠邦宪。或邀觊后福。以明去□。或倡导邪说。谤讟纷然。朕虚心以观。纾究其实。申敕屡下。益至喧呶。有臣若斯。为国之丑。咨尔有众。明听朕言。式讹尔心。无载尔伪。克常其德。以叶厥恭。朕则汝嘉。而汝亦有无穷之闻。苟怀异意。悖德自如。变乱是非。规动朝听。国有常宪。必罚无赦。 


      　　诫谕中外诏元符三年十月己未 

      　　朕德弗类。获奉宗庙。夙夕惕惧。思有以润色鸿业。底绥四方。永惟祖考。以天纵之圣。厉精治道。内修政事。外辟境土。新一代之典则。以遗我后人。而近者任事之臣。不惮过举。或更倡迭和。专为纷更。以变乱旧章。或怙权作威。力肆巧诋。以中伤多士。皆朕之所不取也。嘉与在位。稽若先宪。共图康公。朕于为政取人。无彼时此时之间。斟酌可否。举措损益。唯时之宜。旌别忠邪。用舍进退。唯义所在。使政事不失其当。人材各得其所。则能事毕矣。无偏无党。正直是与。体常用中。祗率大卞。以与天下休息。以成朕继志述事之美。不亦韪欤。若夫曲学偏见。妄意改作。妨功挠政。以害吾国事者。非唯朕之不与。迺公议之所不容。亦与众弃之而已。服我训诫。无蹈后悔。咨尔中外。咸体至怀。 


      　　传宣内降特旨许三省密院契勘诏崇宁元年五月四日 

      　　职有常守。官有常员。德举言扬。叙善考最。旌别淑慝。简任贤能。祖宗皆有彝训。近来有贪冒之徒。不顾廉耻。寅缘请谒。告嘱。希求。冲改格条。泛滥陈情。纷乱宪章。陵迟制度。若不防限惩艾。何以董正治官。自今后、应被受传宣内降特旨。并许三省枢密院依下项契勘。务在恢张公道。杜塞邪涂。显善抑贪。明示劝沮。更赖股肱近弼。鼎鼐良臣。体予至怀。祗循旧典。弼违励翼。启沃交修。慎毋依随。隳紊纲纪。 


      　　一宗室伎术官。旧有正法及服纪厘革者。令外改转。 

      　　一宗室合授班行者。令换授环卫官。 

      　　一后妃王府主第奏授骨肉令作文资。被受人父祖系文资。或自曾得解。或曾补试入太学者非。 

      　　一后妃王府主第臣僚奏乞医官、充额外太毉局丞之类。 

      　　一伎术杂流。令补授子弟。作班行或文资。 

      　　一内外差遣已注拟人见待阙者。令改注。 

      　　一差遣不依资格。令越次注授。谓如合入监当。便令注亲民之类。 

      　　一旧有选试者。令免试补授。 

      　　一有赃滥及私罪情重。过犯显着。不依赦文年限。便令除落过名。 

      　　一僧道官免试。超越职名补额外守阙鉴义之类。 

      　　以上虽奉特旨令冲改旧条等指挥。须子细契勘。若于祖宗贻训格法。实有冲改侵紊者。可明具有碍是何条格。并奏知。更不施行。 

      　　一医官供应汤药有劳。特旨令改转者。 

      　　授皇城使。须实及五年已上。方许除遥郡刺史。 

      　　授遥郡刺史。须实及七年已上。方许除遥郡团练使。 

      　　授遥郡团练使。须实及拾年已上。方许除遥郡防御使止。以上如勘当得理。年未满止。许将恩泽回授与本色有官有服亲改转。 

      　　谕内外诏崇宁元年五月丙子 

      　　昔在元祐。权臣擅朝。倡导邪朋。诬诋先烈。善政良法。肆为纷更。绍圣亲揽政机。灼见群恶。斥逐流窜。具正典刑。肆朕纂承。与之洗涤。悉复收召。寘诸朝廷。而缔交合谋。弥复胶固。唯以沮坏事功。报复仇怨为事。＜讠翕＞＜讠翕＞訿訿。必欲一变熙宁元丰之法度为元祐之政而后已。凡所论列。深骇朕听。至其党与。则迁叙不次。无复旧章。或繇冗散之中。登殿阁而典方面。或既殂谢之后。还旧职而加横恩。挠法惠奸。鲜不类此。稍从屏远。姑务函容。而言路交攻。义不可遏。迺择其尤者。第加裁削。以适厥中。尚虑中外诖误之人。未免反侧。盍详示训谕。以慰安众情。应元祐以来及元符末。尝以朋比附会得罪者。除已施行外。自今已往。一切释而不问。在言责者。亦勿复辄以为言。朕言不渝。群听毋惑。宜令御史台出榜朝堂。仍令都进奏院雕印颁告中外。 


      　　诫约不得侵占吏部阙诏崇宁元年六月丁未 

      　　哲王图治。秉法则以驭群臣。显考造邦。修官制以立庶政。故元丰刊定吏部四选注拟法度。总核升降。循考资序。敕令式格。精密备具。万世遵承。守而勿失可也。向缘纷更。几渐废弛。遂致乘权借势。阀阅姻娅之家。或趋竞憸谀。躁进贪鄙之辈。潜肆机巧。宛转干求。所有后妃戚里。侥幸陈请。近五月四日已降指挥。约束裁抑。其三省枢密院除旧有合系差除窠名外。又复侵占吏部员阙。超躐等级。正部直差。或已授差遣待阙。经隔岁月。忽改注别人。或才初到任。随即冲罢。至有五七年间。尚不能成就一任。因使知廉耻。安分守。介特寒士。在部待阙。注拟久次。每以留滞为叹。若不昭示儆厉。何以纠正官邪。自今后应旧属吏部窠阙。并不许侵占取阙。正部直差。其已授未赴、及才到任人。亦不得改注冲罢。余并检会元丰法制。取旨施行。宜遵成宪。无轻违紊。 


      　　臣僚章疏等虚辞尽行改正诏崇宁元年六月丙寅 

      　　哲宗皇帝圣谟渊博。睿断英烈。丰功伟绩。见于行事。天下何尝闻有过失。间者臣寮。顿忘君臣分义。乘间伺隙。因弹劾章惇。于章疏中缉构万端。莠言自口。且哲宗皇帝元祐绍圣中。未尝闻有过失。形于天下。又将在法当陵迟之人。谓之钉手足剥皮肤斩头拔舌之刑。遂致连年水旱灾变。百姓饿死者数十万计。以当时事迹考验。则虚辞诞谩。皆无实状可据。显是独任偏见。形于奏章。公肆巧言。诋诬先哲。载在方册。何以传示无穷。应臣僚章疏有类此者。可尽行改正。无令漏落。以称朕敦叙天伦绍休前人之意。 


      　　焚毁元祐条件诏崇宁元年七月己酉 

      　　昔在神考。若稽古先。上嘉勋华。下陋唐汉。建立政事。着为典章。适于损益之宜。通乎利害之变。翕受群策。蔽于渊衷。缓急先后。如农之有畔。本末调理。如网之在纲。非天下之至精。孰能与此。虽后世有作者。何以加诸。而元祐之间。遭家不造。权臣用事。俗学欺愚。恚前言之不行。怨曩志之或失。汲引死党。沸腾异端。肆行改更。无复忌惮。朕继志追慕。见于羹墙。储神燕间。披阅手泽。叹前烈之几坠。知邪辞之所离。夫法令滋彰。盗贼多有。天下无事。庸人扰之。敷告多方。率由旧章。乃其不正不极。匪谋匪彝。变古乱常。析言破律。苟尚存于芜类。将有惑于传闻。其命有司。悉行燔毁。尚赖弼臣叶济。庶尹交修。各公厥心。同底于治。今来追复元丰法制。已冲改元祐条件不行者。其元祐条件勾收。申尚书省焚毁。三省今后依此遵守。仍令进奏院遍牒。并依此施行。故兹诏示。想宜知悉。 


      　　申诫臣僚诏崇宁三年正月二十六日 

      　　朕若稽古君臣。咸有一德。克享天心。四方风动。从欲以治。无有远迩。罔不率俾。朕甚慕焉。肆朕纂服。深悼奸宄乱常。熙宁绍圣。功烈扫荡。夙兴夜寐。以修复之。示之以好恶使知禁。申之以赏罚使知劝。而俗未丕变。人未革心。怀利忘义者。轻躁鲜廉。妨功害能者。诬罔善类。无尊主庇民之诚心。有匿情苟合之私意。至于包藏异志。因事辄发。斥言罔上。无所忌惮。朕虚心以听。舒究其实。加之放废。曾莫之惩。岂流俗蔽蒙。习非胜是。久不可化欤。朕方通天下之志。以一道德。同风俗。凡尔在位在服。式讹其心。无载尔伪。协于克一。则朕惟汝嘉。汝亦有无穷之闻。其或罔悛。复出为恶。邦有常刑。朕不敢贷。故兹诏示 


      　 

      ●宋大诏令集卷第一百九十六 

      　　政事四十九 诫饬七 

      　　元祐臣寮不得弹劾诏崇宁三年六月十七日 

      　　朕嗣位之始。恭默未言。往岁奸朋。复相汲引。倡导邪说。实繁有徒。或据要路而务变更。或上封章而肆诋毁。同恶相济。非止一端。推原其心。岂胜诛殛。比诏编类。具列姓名。乃下从班。博尽众议。仍为三等。各竭所闻。庶几佥同。罔有漏失。惟邪慝之复起。盖源流之相承。迹其从来。本于元祐。得罪宗庙。宁分等差。悉已亲书。通为一籍。载刊诸石。寘在朝堂。为臣不忠。附见于末。所丽虽异。其罪惟均。朕方以仁恩。遍复天下。前既谴黜。弗忍再行。亦有可矜。出于籍外。自时厥后。已定不渝。群听式孚。毋或辄论。其元祐末奸党。并通入元祐籍。更不分三等。应系籍党已责降人。并各依旧。除今来入籍人数外。余并出籍。今后臣僚。更不得弹劾奏陈。故兹诏示。想宜知悉。 


      　　诫约内外官不得越职言事诏崇宁三年六月二十四日 

      　　古之仕者。明于分义。谨于廉隅。非其职弗言。非其招弗往。固无僣紊。以乱官常。小大交修。同底于治。朕甚慕之。故自亲政以来。拔用贤能。不吝爵赏。黜除奸恶。于罚之行。振肃纪纲。申饬检押。庶几士大夫咸知自好。无愧古人。而流俗相沿。未能尽革。不在其位。乃易其言。辄以上闻。盖因无责。而又端厚靖共者不加劝。轻躁进取者日益多。嗜利奔趋。惟恐其后。以冀幸万一之意。行希企无厌之求。犯令侵官。曾微畏忌。非憸佞以求售。则摇沮以妨功。朕方明好恶。信赏罚。以善天下之俗。而百官有司。所为如此。岂廉耻道丧之日久。人之蔽蒙。习非胜是。浸渍所入者深。未可以亟化欤。抑敦谕恻怛。未遽孚于众也。夫戒之用休。董之用威。播告之修。其听无爽。洗心易虑。惟新是图。尚或罔悛。必罚无赦。风宪之任。为朕察焉。今后内外百官。不得越职论事。侥幸奔兢。不循分守。违者。仰御史台弹奏。故兹诏示。想宜知悉。 


      　　诫约臆度更张熙丰善政御笔手诏崇宁五年正月十四日 

      　　朕以星文谴告。彰示天威。祗畏钦崇。靡遑宁处。是用特敷霈泽。宽宥羁縻。咸使自新。导迎和气。已降指挥。除毁元祐奸党石刻、及与系籍人叙复注拟差遣。深虑鄙浅愚人。妄意臆度。窥伺间隙。驰鹜抵巇。觊欲更张熙丰善政。苟害继述。必寘典刑。宜谕迩遐。咸知朕意。 


      　　诫谕符祐邪臣妄意复用诏崇宁五年正月二十四日 

      　　日者符祐邪臣。乘间擅权。变乱政事。奸朋并兴。肆为谤讟。诬诋宗庙。乖父子之恩。隳君臣之义。推原用心。罪在不赦。朕继承祖宗。用德为治。明示好恶。止从窜斥。以为天下万世臣子之戒。累年于兹。不忍终弃。是用差次蠲叙。复畀禄秩。惟以示恩。顾岂复用。尚虑奸朋妄意。私议害国。士大夫狃于邪说。胥沦溺以败类。朕甚悼焉。布告天下。明谕朕意。毋惑。故兹诏示。想宜知悉。 


      　　诫约无言宗庙诏崇宁五年正月二十五日 

      　　朕克谨天戒。夙夜祗栗。永惟万事。未遑厥中。以干阴阳之和。乃诏天下。政有阙失。悉计言之。朕虚己以听。比览所上章。多论熙丰诏圣之盛烈。岂朕志哉。士夫所守。不盖前愆。乘间诋诬。有害继志述事之意。将蹈后患。朕甚闵焉。夫因言以抵罪。尤所重惜。其申命四方。凡今日之事。无有小大。直言无隐。或陟宗庙。邦有常刑。必罚无赦。惟尔中外。其体兹意。 


      　　诫约遵神考法诏崇宁五年六月八日 

      　　仰惟神考。稽若先王。作新万事。已陈于事者着于法。未载于法者见于志。朕夙兴夜寐。追而述之。继而成之。罔敢怠忽。辅弼大臣。与朕同体。省曹寺监。联职合治者也。所当悉力一心。遵制扬功。而比观施为。尤见废职。岂所以答扬先训乎。先帝美德良法。布在有司。举而行之。同底于治。其各协德赴功。修明法制。无或弛废坠失。称朕意焉。 


      　　诫约监司体量公事怀奸御笔手诏崇宁五年十月十六日 

      　　监司分按诸路。为耳目之任。近降指挥。体量公事。而观望顾避。附下罔上。隐庇灭裂。变乱事实。于吴亮则以无为有。于蔡佃则以有为无。使朝廷刑罚失误。其罪莫大。除已究正。量行黜责外。自今敢有怀奸挟情。不实不尽者。流二千里。斥之远方。永不收叙。仍不以去官赦降原减。布告诸路。咸使闻知。 


      　　诫约无侵官御笔手诏大观三年二月六日 

      　　朕稽若在昔。分职建官。分守不同。名实各异。大不陵小。卑不踰尊。故以官修其方。吏宿其业。祗遹先烈。董正治官。而士不知命。人不安次。越职干禄。昧利鲜廉。颠沛乱常。侥幸苟得。至或出位以害已行之令。犯分以兴胥动之言。内外之臣。更相侵紊。侍从官非己所职。乃辄干预省台寺监。郡守监司。更相侵越。曾莫之惩。欲使小大之情孚。义利之心定。其可得乎。夫人有常心。法有常守。则道德一而政治成。今法备令具。可以守成。而怀异侵官。靡遵彝宪。其齐乃位。黜乃心。各恭尔事。罔或不钦。以成天下之务。如或有违。在外委监司、在内仰御史台以闻。罚及尔身。罪不汝贷。 


      　　诫士人恪守名节诏大观三年五月二日 

      　　朕明分守以训迪厥官。敦行义以新美多士。不匿厥指。孚告在服。于兹有年矣。士有修身砺行。不爱爵赏者。拔以不次。不学无术。失礼不恭者。黜而弗用。贤则任之不贰。邪则去之不疑。申之以劝沮。示之以好恶。亦明矣。然虑单见浅闻之士。不知义命。营私犯分。鲜廉寡耻。尚多有之。未有仁而遗其亲者也。未有义而后其君者也。苟为后义而先利。不夺不厌。此廛市所不为。况士乎。岂庆赏刑威。未足惩劝。而法未足以禁欤。今浮薄无行者已罪。交构不忠者已斥。凡尔在位。其革乃心。恪守名节。毋易尔操。尊君亲上。勿下比于流俗。则朕将亲降褒诏。以崇奖之。其或不悛。罚及尔身。朕不汝贷。可敕榜朝堂。咸使知之。 


      　　曾任待制以上再加识擢不得弹奏诏大观三年七月四日 

      　　朕祗绍先猷。遹追成宪。任贤使能。小大并进。其或自抵谴何。名丽谪籍。旷日兹久。庶有革心。传不云乎。过而能改。善莫大焉。除元祐奸党及得罪宗庙。朕不敢贷外。自余并弃瑕涤垢。量才试用。责其后效。许以自新。应曾任待制已上职任人。往咎宿愆。已经黜责。朕则究知本末。今再加识擢。官司勿复以闻。台谏官亦不得辄有弹奏。其自今以始。尚或不悛。复出为恶。及怙终饰非。申述辨雪。与夫背公死党。阴怀报复。沮害良法。欲成其私。无循省悔过之心者。邦有常刑。必罚无赦。布告中外。咸体朕意。仍榜朝堂。 


      　　诫约官司遵已行法令诏大观三年七月空日 

      　　朕酌古之道。御今之宜。奉若先志。制法定令。辅臣导民。以正厥事。以承天休。累年于兹。法完令具。世习民怀矣。述而作之。举而错之。信如四时。坚如金石。万岁不可易。尚卢在位在服之士。与尔万方黎献。弗徯朕志。谋猷回遹。乘间投隙。浮言胥动。弛堕不举。以溃于成。若法度有弊。随宜增改。兹治道之常情。驭世之通规。夫变而通之存乎法。推而行之存乎人。人或弗迪。法何赖焉。宜令内外官司。应已行之令。一意遵承。毋或观望。辄有动摇。若妄言传播改革。及敢沮坏。许诸色人陈告。白身与三班奉职。有官人转两官。有名目人转两资。不愿转资。依白身人推恩。并支赏钱五千贯。令开封府出榜晓示。 


      　　太师蔡京褫官斥外不许更弹击御笔手诏大观四年五月二十八日 

      　　比以旧弼蔡京擅作威福。傲睨弗悛。屡致人言。褫官斥外。申严邦宪。足示诫惩。尚虑怨仇。乘时骋志。捃摭旧事。论列未休。下石倾挤。弹击不已。务快复讐之私忿。不思体貌之前规。遂致矫枉过中。嫉恶已甚。宜伸宽宥。曲全始终。咨尔臣邻。明德朕命。 


      　　增赏训戒鼓惑邪说御笔手诏大观四年六月二十七日 

      　　昨以星文谴告。克谨天威。事之未便。详度更革。以正厥事。以承天休。迩者士失所守。徇于流俗。而憸巧轻儇之徒。构造无根之语。鼓惑邪说。倾动中外。或播传迁责臣僚。或横议兴易政事。或妄意更革。或诈称差除。其说多端。朝更夕改。以致搢绅惶惑。不安厥位。立则聚谈。行则耦语。转相探刺。欲为身谋。各怀疑心。潜相睽异。为间谋之计。伸怨悱之私。浸淫成风。为害甚大。近令开封府立赏。许人陈告。日来讻讻。殊未惩革。可出榜朝堂。申严训戒。如或弗悛。寘之典刑。必罚无赦。可增立赏钱。通作五千贯。仍令御史台谏官弹纠。 


      　　申饬百僚御笔手诏大观四年闰八月二十六日 

      　　朕一道德以同俗。严分守以造士。振起廉隅。士风丕变。舍其比周捃摭。期于同德共济。且朋党之论。起于汉唐。于时奸人。乘时肆意。倾挤异己。忠邪未判。摈斥从之。则汉南北部。唐牛李事。其误朝召乱。概可见矣。朕监察前史。数下诏旨。毁石刻。除党籍。合天下之同异。释群心之忿怨。咸归于礼义廉耻之域。且大臣进退。自昔有之。士失所守。而不能砥节励行者。曾不体予宽大之意。迺余习未殄。交结权近。饬巧驰辩。沽誉躁进。阴构异端。附下罔上。腾播是非。分朋植党。牢不可破。虽申饬屡至。曾莫之革。咨尔在位。各常其德。稽古人之所以行己立朝。慎名节。无诡随。以服我无党无偏之道。予惟汝嘉。训而不悛。邦有常宪。朕不汝贷。宜令台谏觉察弹劾以闻。仍出榜朝堂。 


      　　诫饬鼓惑之言御笔手诏大观四年十二月九日 

      　　朕顷以浮言。动摇国是。屡形训诏。申戒庶工。威之以明刑。劝之以厚赏。俾知有所畏惮。以无紊我治功。而稔恶怙终。益骇朕听。凡朝廷损益政事。黜陟官联。必窥伺指归。因缘疑似。骈首属耳。播腾是非。或谓政事曰将废将兴。或论人材曰有贬有召。好莠自口。爱恶惟心。肆为险肤。鼓惑群动。欲庶绩凝而众志定。何从何得。以其守愚弗移。下比流俗。怙末惩革。狃习故常。未欲遽绳以法。尚惟用恕。故训饬至于再三。朕之宽贷。亦已至矣。凡在位在服。尚玩于明训。邦有常宪。必刑无赦。咨尔多士。咸听朕言。可速出榜朝堂。 




      ●宋大诏令集卷第一百九十七 

      　　政事五十 诫饬八 

      　　申饬理财之政诏大观四年十二月十七日 

      　　朕加惠多方。分道置使。临遣申饬。德意宣昭。庶几享上赴功。协济厥事。而比年以来。媮为一切。鲜克究心。朕甚悯焉。且征赋榷酤。以供经费。调制盈虚。责在漕臣。今承平百五十余年。岁入固不减于什一。法完令具。生齿至繁。而邦用未协。蠲除科条。裁制浮冗。而调度益急。殆部使者罔知忧职。而理财之政不修故也。矧法紊而不知检。吏奸而莫之惩。一有所乏。惟仰给于朝廷。姑徇其求。则复恬然终岁。转相视傚。率以为常。尚何飞挽之有。举兹以概。责任谓何。继自今其悉意在公。是图是究。各循分守。以迪厥功。傥或弗虔。安于苟简。当行窜黜。严示戒惩。朕言弗渝。其听毋怠。故兹诏示。想宜知悉。 


      　　申谕公卿大夫砥砺名节诏政和元年正月二十九日 

      　　朕嗣有令绪。继志广声。上以彰神考之洪业休德。而下以率励士君子之行。庶几道化行。礼义兴。成一世之俗。以副朕之拳拳。故比年以来。数申诏公卿大夫。务尚名节。既示之以好恶。复申之以赏罚。其或怀利忘义。妨功害能。无尊主庇民之诚心。有匿情苟合之私意者。今则长恶未悛。而越职犯分。鲜廉寡耻。无砥节砺行之操。有保利弃义之心者。亦时有之。至或轻儇浮躁。欺诞诡谲。而甚者丑正朋邪。肆为浮言。动摇国是。此盖闾阎里巷之细民。贱吏有或不为。而乃时出于搢绅士夫之门。呜唿。朕甚羞之。岂告诫之或未孚欤。抑赏罚有不足以劝沮欤。且名节砥砺。则廉耻兴行。廉耻兴行。则风俗纯厚。先王盛时。其公卿大夫有素丝之节。而中林有兔罝之行。此王者所由昌也。朕之待士。其亦至矣。而未获微报如先王之时。不于搢绅士夫而责。将谁责而可。今朕先行实。黜浮华。奖静退。斥奔兢。以兴忠厚纯一之俗。其有圭璧其行。松柏其操。见谓真贤实廉。则为善于家。而取赏于朝。朕亦何爱哉。至或冒进轻儳。不知以名节为尚。则诛流窜斥随之。朕所不贷。申谕朕指。其听勿违。牒奉诏如前。宜榜朝堂。 


      　　训饬士大夫御笔手诏政和元年十月二日 

      　　朕惟古先哲王。敷皇极以道民。毋有淫朋。毋有比德。在位皆正直之行。庶民被忠厚之化。其盛至于永肩厥心。而遂成风俗。朕奉承圣考余休遗烈。监于先王成宪。任贤使能。以倡万方。惟恐弗及。嘉与卿士大夫。开公正之路。杜私邪之门。明是非。严分守。毋有作好恶。而追三代之隆。累年于兹。用事之臣。或弗讹其心。或弗迪训告。溺旧习。乘高势而为邪。附下罔上。阴害绍述。背公营私。缔交执怨。顾非独立躬行。则咻惑奔趋。沦胥以败。宄迹既露。犹复怙终。朕甚羞之。传不云乎。义之与比。夫植党分朋。不耻附丽之非义。以陷悔而不自知。岂朕所望哉。惟时古人相汲引不为比周。称誉不为朋党。故能咸有一德。以尽事君之义。有无穷之闻。朕于士大夫。矜以节行。厉以廉耻。宠以高爵厚禄。丁宁训诲。于再于三。可谓无负矣。而险诐躁兢。终莫之革。朋党比周。牢不可破。放弃戮辱。殆不可已。否则威之。其在是欤。布告列位。咸谕朕意。忠以卫上。毋或自弃。昏迷不悛。必罚毋赦。 


      　　训饬百司诏政和元年十二月二十一日 

      　　神考稽古置法。董正治官。因任原省。而赏罚以信。三事大夫。奉令于上。群司百执。率职于下。熙丰之隆。国有九年之蓄。民有可封之俗。深仰慕之。崇观以来。绍隆政事。损益废举。以适厥中。卿士大夫。所宜祇乃辟。审所度。克勤毋怠。以趋功名之会。而民力未裕。国用未丰。不知所图。祀者弗虔。火禁弗戒。逸重辟。盗库金。莫之畏。趋过目前。曾靡尽瘁。寔繇顷者大臣有怀奸倾摇之志。而士大夫有渐染元祐之风。偷惰废弛。浸以成俗。安持禄之鄙。贻不任之讥。深负所以任使之意。甚不取焉。诗不云乎。夙夜匪懈。省台寺监。分职率属。小大相维。内外和附。协志悉心。乃底于治。其各交修。首公励行。共成无斁之效。勿使奉公率职之风。专美于前。不其善欤。御史耳目之官也。举台纲。肃官邪。惟汝之责。何惮而不为。汝其分行纠劾不法。必罚无赦。 


      　　诫饬台官言事御笔手诏政和元年十二月二十一日 

      　　耳目之寄。台谏是司。古之明王。责以言事。罔匪正人。故能雍容无为。端拱于一堂之上。广览兼听。信赏必罚。以收众智。以驭辟吏。百官向方而万事理。今言者不沽激以徼名。则畏避以趋利。至或阴交贵显。□比近习。怙权挠法。慢令陵政。职所当纠。纵而弗治。盛则俛首附丽。黜则鼓舌诋訾。以此观望窥测。追时好而取世资。廉耻之道缺。謇谔之风替。何所赖焉。朕承神考遗绪。宵旰图治。懔乎以听言为难。有言责者。直道而行。将悦而从之。群工庶僚。邪正臧否。必核是非。毋惮大吏。将以赏刑。彰善瘅恶。辅成至治。服我明命。各祗厥官。毋溺旧习。毋悼后悔。 


      　　诫约不许更改已行法令诏政和二年二月一日 

      　　朕躬揽万几。讲求民瘼。作新宪度。孚于万邦。事之缺者。悉已完具。法之弊者。随即更革。熙丰诏令。具在谟训。思与天下共遵成宪。今货殖通阜。商旅贸迁。民物按堵。边隅绥靖。中外经费。颇亦宽舒。持之岁年。其效必着。尚虑妨功害能之士。贪利希进之徒。乘间抵巇。忘意申陈。轻议增损。规避其成。应今日已行法令。三省恪意遵守。无容妄自纷更。非甚窒碍而辄议改易者。以违制论。仍令御史台觉察弹奏。 


      　　诫饬在位各循分守诏政和四年七月五日 

      　　朕惟先王之时。道德一而风俗同。上则协恭和衷。下则庶人不议。丕应傒志。从欲以治。朕甚慕之。朕祗嗣历服绍休圣绪。继志述事。罔敢自暇。法完令具。可守而行。然而众未革心。俗未丕变。朝廷揆理立政。而士徇流俗。造言弗悛。稽古成宪。而人怀异心。害于已成。岂廿□毙蒙之俗。终不可化。而刑赏不足以劝沮欤。抑播告之修。是训是行者。未如先王之世也。朕方明道揆。严法守。宣昭国是。纠正官邪。凡百在位。其务戮力一心。各循分守。毋或侵紊。其或徇俗妄议。越职侵官。持偏见以干正。怀私利以背公。前却两端。浮伪不根。顺非罔上。刑兹无赦。咨尔中外。体朕意焉。 


      　　诫饬三省密院省台寺监与百职事官御笔政和五年六月空日 

      　　官各有守。故万事理。人各有分。故士志定。昔者先王之为劝禁。率励在服。小大祗若。罔不率俾。咸怀忠良。协于克一。自时厥后。士不信义命。忘其大分。人昧于宠利。失其所守。逮至于今。尚多有之。比又操流俗之见。怀犯上之心。造为浮言。摇必成之政。越职论事。废出位之戒。朕诏令数下。申谕备尽。至再至三。方时承平。务在和靖。而曾未之革。岂罚所未加故欤。自今三省密院省台寺监与百职事官。各扬其职。益慎尔止。非尔所职勿行。非尔所责勿言。毋利口以胥动。敢不遵承。以违御笔论。仰御史台弹奏。仍榜朝堂。 


      　　诫谕不更改政事手诏政和六年七月九日 

      　　朕嗣先帝盛德大业。继而述之。罔敢坠失。粤自初载。蔽于朕心。非缘师锡。赖天之休。克笃先烈。法成令具。吏习而民安之。休祥荐臻。四方蒙福。夙夜震栗。其敢自功。而士未革心。乘间辄议。天下生齿日众。本支繁衍。蛮夷纳土。开疆浸广。惠养以逮天下之穷民。廪禄有及于疲癃不能任事之吏。兴事造功。制礼作乐。事在有司。法令施四方。众建人材。称事增员。因劳积赏。倍蓰于前远矣。挟奸罔上者。于太平丰亨豫大极盛之时。欲为五季变乱裁损之计。朕若稽古。度时之宜。亲所建立。审而后行。施之罔极。岂有更自改作。蠹害之人。敢私行智。为臣不忠。罪莫大此。可令御史台觉察纠奏。有犯以违御笔论。布告中外。咸使闻知。仍榜朝堂。 


      　　诫妄意更革朝政御笔手诏政和八年正月二十一日 

      　　朕惟帝王之盛。以道莅天下而治以法。道者万世无弊。一定而不易。法则与时宜之变通。而不可以为常。朕奉承圣绪。夙兴夜寐。务循神考之道。以仪以式。以训以告。政立而法度修。教行而礼乐着。其效在天下。其典在方册。固将传之无穷。施之罔极。天下后世。岂可复议。若迺事与时行。所当调制者。法也。时运不留。法亦随之。煦为春夏。敛为秋冬。损益盈虚。义存均适。属者审人情之思斁。究海内之利否。取法之所当议者。扶其偏。捄其失。去其泰甚者。卿士大夫不深惟国家大体。有不可变之道。而咻惑于众多之口。蔽蒙于私己之见。妄言大臣有异同之论。妄意朝政有更革之说。以欺愚众而希世资。未欲致于理。盖自崇观以来。继神考之志。以为莅天下之道。述神考之事。以为治天下之具。执此之政。坚如金石。行此之令。信如四时。据此之公。无私如天地。兼尝亲札大字。敕榜揭于朝堂。近日又复申明。此卿士大夫所共知也。今兹播告。是谓申命。其讹乃心。率循毋怠。敢有倡为异端。致疑众听者。御史台弹劾以闻。当议重行黜责。故兹诏示。想宜知悉。仍出榜朝堂。 


      　　诫内外职务诏宣和一年三月六日 

      　　昔在神考。留神万几。实稽周官。摭唐典。以厘庶工。内自省台。外迄郡县。其任责虽不一。而所以为房为察为曹为案。其别皆有六。粲然宪度。上下相承。如指诸掌。然以出以纳。总其职务而行制命焉。其凡百有司。事繇所属者。均得以取正责实。惟六部居其中。朕骏惠先猷。罔敢怠失。嘉与卿士。协图康功。以追来考。日念在兹。期屡岁省。乃遣执法。按其失而诛之。乃命跸御。劳其勤而赏之。载加丁宁。着在亲诏。庶几奋励。格我劝沮。而阅今累年。垢玩仍在。简书纷委。真赝杂然。媮弊百出。吏之疲者漫不及察。巧者得并缘为奸。至有公造符印。行文书。以盗名于朝。盗利于帑。迭相蔽蒙。至败且死而后已。度他细务。可胜摘哉。夫天下之势。必有有为而勤于下者。然后上得以无为而尊。必有作而行之士大夫。然后王公得以坐而论道。今朕总览庶务。亲事法宫。所以共治者。惟吾士大夫而已。苟士大夫舍此不务。而一委之吏。则朕何望焉。比属辅臣。面加儆敕。谓宜体朕至意。夙夜讲求。早正其所谓稽者违者。而阙不闻问。亦既累旬。询所施行。不过关诿四司。况具弊事为便文而止耳。呜唿。弊事所隐。吏资以为奸者也。其肯自状以取革乎。朕惟大器。先自治而后治人。尔身克正。罔敢弗正。惟郎所以纠吏。惟长惟贰所以率郎。今吏或敢欺。其必有自来矣。如闻异时为郎为长贰者。或以文艺自居。而耻亲于簿领。或以老成相尚。而专事于清谈。或寓兼局以避嚣。而听治不及其时。或假私吏摄按。而奉行实阙其用。是所以自治以正身者。既大缪不然矣。则苟且岁月。储望养体。几不为得计乎。然食焉而怠其事者。必有天殃。靖共尔位。好是正直者。神介之福。洋洋乎如在其上。可不畏且戒哉。 




      ●宋大诏令集卷第一百九十八 

      　　政事五十一 禁约上 

      　　禁采捕诏建隆二年二月己卯 

      　　王者稽古临民。顺时布政。属阳春在候。品汇咸亨。鸟兽虫鱼。俾各安于物性。罝罘罗网。宜不出于国门。庶无胎卵之伤。用助阴阳之气。其禁民无得采捕虫鱼。弹射飞鸟。仍永为定式。每岁有司具申明之。 


      　　禁不得影庇色役人诏建隆三年五月甲申 

      　　古之善为吏者。据籍役人。抑强扶弱。期于富庶。必在均平。将塞幸门。宜申明禁。应诏州府、先举行在京文武职官、内诸司台省寺监诸军诸使。不得影庇合充县司色役人户。及在京百司人吏。每有收补。准元敕须候本州回文。委不碍差役。即得收补。诸称摄试乡衔户例合充色役者。不得放免。其诸道州府、或于衙前使院及诸将幕随使人员处。影庇当直。苟免县司差役。自今委令佐专切点检。除衙前近上职员大将本户即与放免。仍不得影庇佗户。余并不在此限。如县司差充之人。所定夺不当。并许人户自相纠举。若州县不为辨析。亦许诣阙伸诉。按验不虚。其合充役人及元差官吏。并节级科罪。 


      　　禁斫伐桑枣诏建隆三年九月 

      　　桑枣之利。衣食所资。用济公私。岂宜剪伐。如闻百姓斫伐桑枣为樵薪者。其令州县禁止之。 

      　　禁越诉诏干德二年正月乙巳 

      　　设官分职。委任责成。俾州县以决刑。见朝廷之致理。若从越诉。是紊旧章。自今应有论诉人等。仰所在晓谕。不得蓦越陈状。违者先科越诉之罪。却送本属州县。据所诉依理区分。如是已经州县论理。不为施行。及情涉理曲。当职官吏并当深罪。仍令诸州府于要路粉涂壁。揭诏书示之。 


      　　禁令簿尉无事下乡诏干德二年正月乙巳 

      　　张官置吏。所以为人。吏或不循。人将受弊。故于近岁曾降明文。如闻比来多有踰越。奉吾诏以不谨。致斯民之未康。宜示申明。俾令遵守。应诸县令尉、无事不得下乡。宜一准建隆四年五月戊辰诏书从事。自今令簿尉。委本州判官录参等常切觉察。如有不因公事。辄下乡村。及追领人户。节级衙参。兼勘罪以闻。 


      　　禁纪碑留任不得诣阙诏干德四年六月乙丑 

      　　国家以官得其人。治有异等。生民受赐。许列状以借留。政绩可嘉。听具事而称纪。近者吏民等奔走道路。直诣阙庭。既妨夺于民时。叛离于职次。自今应诸道节度观察防御团练刺史知州通判幕职州县官等。有政治居最。为众所推。愿纪丰碑。或乞留本任。并不得直诣阙上言。只仰具理状于不干系官吏处陈状。仍委即时以闻。当与详酌处分。 


      　　禁新小铅镴等钱及疎恶绵帛入粉药诏干德五年十二月丙辰 

      　　钱刀所以通贸易。布帛所以备财用。民之急务。不可阙焉。故毙之轻奸。国家所禁。物之枉滥。律令甚明。近闻都市之中。贾人作伪。或刮铜取铅。盗铸公行。或涂粉入药。诈欺规利。是致货泉日弊。偷薄萌生。禁而止之。抑惟旧典。自今京城及诸道州府。不得行用新小铅镴等钱。兼不得以疎恶绵帛入粉药。违者重寘其罪。 


      　　禁止上供钱帛不得差扰居人诏干德六年五月乙未 

      　　王者之治。使人以时。非惟不夺于农功。亦冀无烦于民力。自今应诸道州府军县。上供钱帛。并各车乘辇从。其西川诸路合般钱物。即于水路官自漕运。不得差扰所在居人。仍于诸路粉壁。揭诏书示之。 


      　　禁西川山南诸道祖父母父母在别籍异财诏干德六年六月癸亥 

      　　厚人伦者莫大于孝慈。正家道者无先于敦睦。况犬马尚能有养。而父子岂可异居。有伤化源。实玷名教。近者西川管内及山南诸道。相次上言。百姓祖父母在者。子孙别籍异居。诏到日。仰所在长吏明加告谕。不得更习旧风。如违者并准律处分。 


      　　禁摄官诏开宝四年正月丙午 

      　　铨衡注官。自有常制。郡县承乏。或紊彝章。将革因循。宜行告谕。自今诸道州县有阙员处。不得更差前资官承摄。 

      　　禁广南奴婢诏开宝四年三月 

      　　昔汉高祖既定天下。乃诏民以饥饿自卖为奴婢者。皆免为庶人。盖革污俗之弊。眷惟岭表。方已削平。犹习余风。所宜禁止。广南诸州县民家。有收买到。男女奴婢。使转将佣顾以输其利者。自今并令放免。有敢不如诏旨者。当决杖配流。 


      　　罢广南大斗诏开宝四年七月丙申 

      　　朕已平远俗。式示优恩。既混车书。宜均度量。广南伪命日使大斗受纳租税者。罢之。 

      　　禁伪黄金诏开宝四年 

      　　昔汉法作伪黄金者弃市。所以防民之奸弊也。如闻京城之内。兢习其术。转相诳耀。此而不止。为盗之萌。自今应两京及诸道州府。禁民无得诈伪黄金。违者捕系。按检得实。并寘于极典。 


      　　禁市易官物增价欺罔官钱诏开宝七年五月乙丑 

      　　古人以狱市为寄者。盖知小民唯利是从。不可尽法而绳之也。况先甲之令。未尝申明。苟陷人于刑。深非理道。将禁其二价。宜示以明文。自今应市易官物。有妄增价欺罔官钱。按鞫得实。并以枉法论。其犯在诏前者。一切不问。 


      　　禁约中外臣寮不得因乘传出入赍轻货邀厚利诏太平兴国二年正月丙寅 

      　　古者百乘之家。不畜鸡豚。伐冰之家。不畜牛羊。盖禁其与百姓争利也。凡我在位。莫匪令人。赋禄足以代耕。临财岂思苟得。尚念战争之后。颇亏廉耻之风。虽在搢绅之间。犹兢锥刀之末。乃至奉使郡国。守镇藩方。罔守不贪之言。亲与细民争利。宜申约束。以劝多方。自今后中外臣寮。不得因乘传出入。赍轻货。邀厚利。并不得令人于其诸处图回。有不如诏者。郡县长吏以名闻奏。 


      　　禁约上供物监临官谨视秤者无得欺而多取诏太平兴国三年七月庚午 

      　　权衡之设。厥有常制。出纳之吝。谓之有司。倘求羡余。必恣掊克。苟视成而不戒。岂为天下守财之道焉。左藏库及诸库。所受诸州上供均输金银丝绵及他物。监临官当谨视秤者。无得欺而多取。俾上计吏受其弊。自今敢有欺度量而取余羡。其秤者及守藏吏皆斩。监临官亦重寘其罪。 


      　　禁天文相术六壬遁甲三命及阴阳书诏太平兴国二年十月甲戌 

      　　两京及诸道州府。阴阳卜筮人事。向令诸州传送至阙。询其所习。皆不通其业。无所取其所由。盖持祸福之言。于闾里间诳耀愚民。以资取给耳。自今后除二宅及易筮外。其天文相术六壬遁甲三命及他阴阳书。民间并不得私习。先有蓄者。限诏到一月。悉以送官。限外不送及违诏私习者。悉斩。有能告者。赏钱十万。州县吏匿不以闻者。亦重寘其罪。 


      　　二月至九月禁捕猎诏太平兴国三年四月丙辰 

      　　方春阳和之时。鸟兽孳育。民或捕取以食。甚伤生理。而逆时令自宜禁民二月至九月。无得捕猎。及持竿挟弹。探巢摘卵。州县吏严饬里胥。伺察擒捕。重寘其罪。仍令州县于要害处粉壁。揭诏书示之。 


      　　禁约文武官不得辄入三司公署诏太平兴国五年十月甲申 

      　　邦计之重。悉在三司。苟请托之是行。必纪纲之斯紊。自今内外文武官。不得辄入三司公署。及不得以书札往来。求托公事。非有关预。不得出入三司公署。门吏谨察之。违者以告。 


      　　群臣御前印纸不得隐匿殿犯常事不在批书诏太平兴国六年正月癸酉 

      　　朝廷伸惩劝之道。立经久之规。应群臣掌事于外州。悉给以御前印纸。所贵善恶无隐。殿最必书。俾因满秩之时。用伸考绩之典。如闻官吏颇紊纲条。朋党比周。迭相容蔽。米盐细碎。妄有指说。蠹有巨而不彰。劳虽微而必录。有司披文而校。件析以闻。志既切于澄清。恩或由于侥幸。成命不反。盖示信以当然。出令不行。于垂劝而何在。宜行诫谕。用儆因循。自今应出使臣。察在任日劳绩。非尤异者不得批书。曾有殿犯不得隐匿。其余经常事务。不在批书之限。 


      　　禁约戎人私市女口诏太平兴国八年 

      　　近属戎人岁贡马。所过州县。多私市女口出边关。自今谨捕之。敢以女口私市与戎人者。弃市。知而不以闻者。论如法。 

      　　岭南长吏多方化导婚姻丧葬衣服制度杀人以祭鬼等诏雍熙三年 

      　　岭峤之外。封域且殊。盖久隔于华风。乃染成于污俗。朕博览传记。备知其土风。饮食男女之仪。婚姻丧葬之制。不循教义。有亏礼法。昔汉之任延。理九真郡。遂变遐陋之地。而成礼让之俗。是知时无古今。人无远近。但问化之如何耳。岂有弗率者乎。应邕容桂广诸州。婚姻丧葬衣服制度。并杀人以祭鬼。疾病不求医药。及僧置妻孥等事。并委本处长吏多方化导。渐以治之。无峻治法。以致烦扰。 


      　　禁约民取富人谷麦贷息不得输倍诏淳化四年七月辛亥 

      　　古者立限田之制。以抑兼并。设常平之仓。用救凶歉。今宇宙至广。生齿寔繁。阡陌之法。既经界而未定。豪强之族。尚狱市以兼容。累年以来。多稼不稔。蠢兹黎庶。阽于死亡。富者操奇赢之资。贫者输倍称之息。岁或小稔。复犹歉然。而横恣之家。责偿甚急。什一之税。尚未及供。伏腊之资。固已皆竭。使细民益困。大田卒莱。国计不能充。地利不尽出。职此之由也。宜令州县吏。戒里胥乡老。严察部民。有取富人家谷麦。贷息不得输倍。未输税不得先偿私负。违者加罪。所在粉壁。揭诏书示之。 


      　　禁约军前勿杀胁从诏淳化五年三月甲寅 

      　　近者凶民啸聚。蜀郡惊扰。聊举偏师。往伸薄伐。已闻虎旅。将覆枭巢。既显戮于鲸鲵。虑俱焚于玉石。宜令招安使王继恩候前军所下处。其贼党敢抗王师。即须杀戮。其有本州同恶受制凶徒。先被胁从。今能归顺者。并释其罪。倍与安存。所以明好生恶杀之心。亦所以举惩恶劝善之典。凡尔民庶。深体至怀。 


      　　转运本州不得令县令按谳刑狱监筦仓库诏 

      　　令长之任。风化所先。故有不下堂而一境自治。两换其县而善政大行。所宜躬亲于字人。不可婴拂以它务。应天下县令。自今转运司及本州。并不得转令按谳刑狱监筦仓库等事。俾专厥职。以副朕怀。 


      　　不许献诗赋杂文诏淳化五年八月甲午 

      　　昔汉武之时。上书阙下炫鬻者以千数。枚皋徒以作赋。遂拜为郎。东方朔敢肆大言。亦得待诏。朕甚不取也。盖以自炫自媒者。士女之丑行。难进易退者。贤达之令猷。适足以长躁兢之风。非可以取敦朴之士。自今京朝官。不得辄献诗赋杂文。如有时政阙失。民间利济。及直言极谏。即许投进。其宏材奥学。为人所称者。令于中书建议。丞相以闻。别听进止。 


      　　商旅细碎交易不得商其算诏淳化三年五月辛巳 

      　　古者市廛而不税。关讥而不征。盖所以察奇袤而禁游惰也。国家算及商贾。以抑末游。率循旧章。克助经费。如闻当职之吏。颇为烦苛之规。觊盈羡以市恩。笼细碎而必取。掊克斯甚。交易不行。通商惠工。抑又何在。宜申明诏。用革前非。自今除商旅货殖外。其贩贸细碎交易。并不得商其算。违者罪之。仍令有司件析。颁行天下。揭于版、悬于官寺之屋壁以遵守焉。 


      　　禁并州故城内居止耕种诏 

      　　先皇帝亲总锐师。削平多垒。眷言编俗。咸与惟新。爰徙郡城。就安吉壤。如闻编户。犹复重迁。甚非国家兴利除害之意也。其并州故城。委转运司告谕人户。勿复居止。有见居者。给限百日。令徙新城及平晋县祁沟□□并侧近州县镇内。请占官地住居。见耕种城内者。许于故城内请系官田土居住耕种。应故城内税物悉除之。 


      　　禁勿收羡余诏咸平五年正月癸酉 

      　　比来司帑廪者。多收羡余。以为课绩。盖出纳之际。有所重轻。此可责而不可奖也。宜令有司严加戒饬。无使复然。 

      　　禁习天文星算相术图谶诏景德元年正月辛丑 

      　　象纬之书。典法所禁。戒其私习。抑有旧章。近闻士庶之间。显行星算之术。既资奔兢。□□□□特示明文。用惩薄俗。宜令所在告示管内。除先准敕有□阴阳卜筮书外。应元象气物、天文星算、相术图谶、七曜太乙雷公式、六壬遁甲、并先停废诸算历。私家并不得停留。及衷私传习。有者限一月陈首纳官。逐处官吏焚毁讫奏。敢违犯隐藏者。许诸色人论告。其本犯人处死。论告人给赏钱十万。逐处星算技术人。并送赴阙。当议安排。瞽者不在此限。 




      ●宋大诏令集卷第一百九十九 

      　　政事五十二 禁约下 

      　　禁天文兵书诏景德三年四月己亥 

      　　天文兵法。私习有刑。着在律文。用防奸伪。顾兹群小。尚或有违。将塞异端。宜惩薄俗。两京诸路管内、除准敕合留阴阳卜筮书外。应元象器物、天文星算、相术图书、七曜历、太乙雷公式、六壬遁甲、兵书、先诸家历算等。不得存留及衷私传习。有者限一月陈首纳官。释其罪。令官吏当面焚毁讫奏。限满不首。隐藏违犯。并当处死。内有私为诳惑、言及灾异情理重者。当行处斩。论告者赏钱百千。逐处有星算术数人。并部送赴阙。令司天监试验安排。瞽者不在此限。 


      　　禁进奉物不得销金线文绣诏大中祥符元年 

      　　朕肃膺大宝。慎守诒谋。思驯致于古风。冀日臻于景化。节用经费。循法度以建中。端居穆清。屏纷华而弗御。聿修俭德。以导化源。而穹昊眷怀。灵符昭锡。载伸大中之道。宜师清净之风。姑务身先。用张治本。眷言宗室。爰洎采僚。当取实以去华。庶上行而下俲。逮诸执事。各谨攸司。惟采章文物之名。载于仪职。及宴会供帐之具。宣乎礼文。盖朝范之所尊。贵国容之有耀。所宜如旧。用副式瞻。自余供须。并从节约。其令有司。除衮冕仪仗法服及宴会所设依旧外。其外朝及宫禁乘舆服御供帐、皇亲臣寮之家进奉物、并不得销金线文绣。有司所阙须创造。降诏依奏者。即许施行。诸司不得起样进呈。仍令皇城使刘承圭、龙图阁待制戚纶以进御物取进止。其宴会陈设。如重制造。亦不得遍地文绣。庶成敦朴。渐复清纯。允符上帝之灵心。永奉混元之至宝。仍令有司。录此诏赐亲王公主诸亲家一本。 


      　　大内宫院苑囿今后止用丹白不得五彩装饰幡胜不得用罗诏大中祥符元年六月丁酉 

      　　朕忧勤视政。清净保邦。将俭德以是遵。庶淳源而可复。乘舆服御之物。已屏于纷华。宫阙苑囿之规。当存于朴素。至于王公戚里。卿士庶民。因赠遗以相夸。剪缯彩而为饰。且念蚕绩所出。机杼斯劳。安可滋侈丽之风。为浮靡之用。宜令诞告。用示予怀。应寺院祠庙依旧外。大内及宫院诸苑囿等。自前已有彩绘者。若用涂改。益成劳费。宜令依旧。今后止用丹白。不得以五彩装饰。皇亲士庶之家。亦不得施用。其幡胜除恩赐外。许用绫绢。不得用罗。诸般花。止许用草。不得用缣帛。 


      　　禁诱人子弟求析家产及坏坟域诏大中祥符二年正月戊辰 

      　　字氓之术。敦教为先。眷乃细民。尚迷至化。但谋酗乐。罔慎行藏。或靡顾宗亲。显求析户。或不闻尊属。潜举息钱。颇开狱讼之源。终致流离之苦。念兹多僻。宜示禁科。自今诱人子弟。求析家产。恣为不逞。及辄坏坟域者。仰逐处即时捕捉。并许本家亲族邻人陈告。鞫按以闻。当议决配。其知情放债人所假钱物。不在还理之限。如因事彰露。应干系官吏邻保。并等第勘断。 


      　　禁约河北民弃农业学禁术诏大中祥符二年十月 

      　　禁咒之方。击刺之术。既靡缘于南亩。实有乱于齐民。言念僻违。用申科禁。其河北诸州军民户。惰弃农业。学禁术枪剑挑棒之伎者。自今委诸县令佐、常切觉察。违者论如法。情重者以其令众。 


      　　令粘竿弹弓等不得携入宫观寺院诏大中祥符二年十一月癸酉 

      　　朕承天育物。体道临人。宗上圣之无为。期有生之咸若。况列真秘宇。大觉仁祠。式示钦崇。岂宜亵渎。自今应伤生鸷禽之类。粘竿弹弓等物。不得携入宫观寺院。及有屠宰。违者论如法。又令开封府条约民间。无使广有采捕。 


      　　禁粘竿弹弓罝网猎捕之物诏大中祥符三年二月乙亥 

      　　方春阳和。庶物茂遂。爰申邦禁。以顺天时。俾无伤夭之忧。以助发生之气。诸州粘竿弹弓罝网猎捕之物。于春夏月悉禁断之。犯者委长吏严行决罚。 

      　　禁妖妄人诏大中祥符五年三月癸未 

      　　访闻阊阖门内。有人众目为先生。每夕身有光明。能于隙窍出入无碍。是必妖妄惑众。其令开封府速擒捕禁止之。 

      　　禁约内臣将命不得收受牒诉诏大中祥符六年正月戊申 

      　　比来内臣将命出外。不许干预州郡事。如闻有收受牒诉。送所在州县。官吏不敢拒之。恐缘此或致枉抑。自今宜切禁绝。违者重论之。州郡受而不奏者同罪。 

      　　禁约不得嘱求公事保庇豪右仍贷今日以前诏大中祥符六年七月庚戌 

      　　乃眷官师。各膺寄任。宜禀行于朝命。庶无渎于彝章。屡降诏条。杜其请托。承宽渐久。为弊滋深。乃有交结富豪。潜行假贷。冒称属戚。辄恣规求。在于公朝。实为蠹政。宜申明敕。用革浇风。应今日以前。曾以公事私祷者。特示宽恩。更不按问。起今后。文武官诸色人。如复敢于诸处嘱求公事。保庇豪右者。并委所在官司。具事以闻。文武官并行贬削。诸色人决配。情理重者。自从重法。官司不即觉察。与犯者同罪。 


      　　禁约仓官不得收羡余诏大中祥符八年四月丙午 

      　　自我京畿。达于淮泗。仓庾相望。转输至多。若无增损之欺。宁有羡余之积。俾均出纳。以便公私。应装纳仓廒之处。及在京诸仓监官等。并须均平受纳。不得收削。所收羡余。仍依咸平中条制。不理为劳绩。但一界干集别无逋负。即依元敕施行。 


      　　禁销金诏大中祥符八年五月壬午 

      　　惟彼兼金。是名至宝。邦家所尚。本以备乎威仪。民俗相因。由是成于奢僣。销镕浸广。耗蠹实多。向者继下制书。禁兹侈服。申严未一。抵冒尚繁。今将表正苍黔。共还朴素。冀群情之率俾。在眇质之躬行。自非大礼之采章。并命攸司而简省。上从中禁。下暨庶邦。靡限等差。同其条约。必行之令。在率土以咸周。可复之言。示至公而斯在。其乘舆法物。除大礼各有旧制外。内庭自中宫以下。并不依销金贴金镂金间金戗金圈金解金剔金陷金明金泥金楞金背金影金栏金盘金织捻金线等。但系装着衣服。并不得以金为饰。其外庭臣庶之家。悉皆禁断。三京诸路臣民旧有者。限一月许回易为尊像前供养物。应寺观自今装功得所用金箔。须具殿位尊像显合增修创造数。经官司陈状勘会诣实闻奏。方得给公凭。诣三司收买。其明金装假果花版乐身之类。应用金为装彩物。降诏前已有者。更不毁坏。自余悉皆禁止。如敢有违。本犯人及工匠干连人并当重断。皇族诸亲大臣等。固宜奉诏。率乃舆民。苟或有踰。必行严宪。仍令御史台、皇城左右衔司常切觉察。如不切纠举。致别处彰露。并寘其罪。其论告人。赏钱百贯。以犯事人家财充。不足者以系省钱支给。仍令诸路转运司遍牒管内。揭榜告示。 


      　　禁屠杀牛诏大中祥符九年八月癸未 

      　　薮牧之畜。农耕所资。盗杀之禁素严。阜蕃之期是望。或罹宰割。深可悯伤。自今屠耕牛及盗杀牛、罪不至死者。并系狱以闻。当从重断。 

      　　禁采捕山鹧诏天禧三年二月乙未 

      　　山薮之广。羽族寔繁。眷彼微禽。本乎善斗。致婴羁绁之患。以为玩好之资。悦目则多。违性斯甚。载念有生之类。务敦咸若之仁。属以阳春戒时。动植叶序。特申科禁。俾遂熙宁。自今诸色人。不得采捕山鹧。所在长吏。常加禁察。 


      　　禁金商等州祭邪神诏天禧三年四月戊辰 

      　　隆平之政。实贵于防邪。聪直之神。不歆于非类。是以前圣立教。明王守邦。具有宪章。绝其淫祀。朕纂承基绪。抚育苍黔。伸孝飨于宗祊。奉禋燔于天地。一则以归功报本。一则以祈福兆祥。所冀寰区。毕登仁寿。而小民寡识。鄙俗易讹。如闻金商等州。颇有邪神之祭。或缘妖妄。辄害生灵。达于予闻。良用矜轸。宜令所在。严禁绝之。如复造作休祥。假托祭祀惑众。所犯头首及豪强者并处死。余决讫黥面配远恶处牢城。 


      　　禁锦背绣背遍地透背等诏景祐元年五月丙寅 

      　　织文之奢。不鬻于国市。纂组之作。寔害于女工。朕稽若令猷。务先俭化。深维抑末。缅冀还淳。然犹杼轴之家。相矜于靡丽。衣服之制。弗戒于纷华。浮费居多。踰侈斯甚。宜惩俗尚。用谨邦彝。内自掖廷。外及宗戚。当奉循于明令。无故习于偷风。其锦背、绣背、及遍地密花透背段子并宜禁断。西川岁织上供者亦罢之。 


      　　禁镂金诏景祐二年五月庚寅 

      　　弊品之兴。金镒为重。制财艺贡。邦用赖焉。洪惟先朝。深鉴治本。特严淦铄之禁。以杜奢僣之萌。而宵人末工。放利矜巧。如闻比日。潜冒禁防。縻坏至珍。崇华首服。浸相贸鬻。阴长奇袤。官司因循。曾未呵纠。宜申布于前令。俾大革其非心。尚或弗悛。罔有攸赦。敦风远罪。当称朕怀。应市肆造作缕金为妇人首饰等物。并严行禁绝。 


      　　详定宫室物玩制度诏景祐三年二月壬戌 

      　　夫俭守则固。约失则鲜。典籍之格训也。贵不逼贱。下不僭上。臣庶之定分也。如闻辇毂之间。士民之众。罔遵矩度。争尚僭奢。服玩纤华。务极金珠之饰。室居宏丽。交穷土木之工。倘惩革之弗严。恐因循而滋甚。况历代之制。甲令备存。宜命攸司。参为定式。庶几成俗。靡蹈非彝。其令两制与太常礼院同详定制度以闻。 


      　　禁鹿胎诏景祐三年 

      　　冠冕有制。盖戒于侈心。麛卵无伤。用蕃于庶类。惟兹麀鹿。伏在中林。宜安濯濯之游。勿失呦呦之乐。而习俗所贵。猎捕居多。资其皮存。用诸首饰。兢刳胎而是取。曾走险之莫逃。既浇民风。且暴天物。特申明诏。仍立严科。绝其尚异之求。一此好生之德。宜令刑部遍牒三京及诸路转运司辖下州府军监县等。应臣僚士庶之家。不得戴鹿胎冠子。及今后诸色人。不得采捕鹿胎。并制造冠子。如有违犯。并许诸色人陈告。其本犯人严行断遣。告事人、如采捕鹿胎人支赏钱二十贯文。陈告戴鹿胎冠子并制造人。支赏钱五十贯文。以犯事人家财充。 


      　　禁销金诏庆历二年五月戊寅 

      　　朕钦遵圣猷。精求政治。务菲躬而图俭。庶率己以先民。眷乃良金。时为上币。何兹流俗。未穆醇风。侈丽相夸。蠹弊滋广。销爇珍宝。变尚服装。效增鱼龙之文。颇奸舆辇之制。浸踰法度。遂益僣差。顷在先朝。累班深诏。爰重禁防之格。仍开购告之涂。肆朕缵承。亦常申饬。如闻近岁。违冒犹多。俾条举于旧章。冀楙成于淳化。必殴众正。宜自近初。上从宫掖之严。下暨臣民之五。均行屏绝。用一等伦。无习匪彝。轻陷明宪。其乘舆法物。除大礼各有旧制。依前行用。内廷自中宫已下。并不依销金贴金镂金间金蹙金解金剔金明金泥金楞金栏金盘金织捻金线等。但系装着衣服。并不得以金为饰。其外廷臣庶之家。不以有司有封邑并皆禁断。宜令宰司。申明前后条贯指挥。 


      　　禁结集社会诏治平三年四月丙午 

      　　夫左道乱法。淫祀败俗。与夫贼杀善良之人。皆前古之所甚禁。而在上者所同疾也。朝廷比设防制。以纠奸违。厚赏以明告诉之科。严罚以重纵出之坐。而无知之民。抵罪尚众。此皆奉诏者不能先事教饬。以时捕系。但岁举空文塞责而已。自今其务各悉乃心。谨察所部。毋或长恶。以乱吾民。慢令有诛。朕所不赦。宜令刑部遍牒诸路运司。指挥官司。自今后常行检察。毋得宽纵。如不切举行。别致彰露。其长吏以下。当行朝典。 


      　　带御器械郭天信乞罢翡翠装饰御笔大观元年十月二十日 

      　　先王之政。仁及万物。草木禽兽。皆在所爱。今取其羽毛。用于不急。伤生害性。非先王惠养万物之意。可依天信所奏。仍令有司立法闻奏。 

      　　禁止不得用君字为名字御笔政和八年二月十二日 

      　　君出命以尹众。主道也。古之人言圣君明君人君以尊天子。帝君大君元君以严高真。循名而考实。岂人臣可得而称者。今则或以制名。或命字。或相谓为君。紊上下之分。乖君臣之义。不可以训。宜行禁止。以诏万世。违者以大不恭论。 


      　　禁止杂服若毡笠钓墪之类御笔政和二年正月五日 

      　　古者衣服冠冕。取法象数。尊卑有别。贵贱有等。各有其制。罔得僣踰。先王之法坏□□□□□□□□习尚既久。人不知耻。礼义所出。而违礼害义多矣。天下承平。百五十余年。礼所当兴。因陋承误。未有之禁。非□□□□之道。可自今应敢杂服若毡笠钓墪之类者。以违御笔论。布告中外。咸使闻知。 




      ●宋大诏令集卷第二百 

      　　政事五十三 

      　　刑法上 

      　　非疑狱不得奏裁诏建隆三年二月癸巳 

      　　国家外建庶官。共分忧寄。各专事任。素有纲条。苟务因循。渐成弛紊。应诸道州府。凡有刑狱公事。仰详断官依法断遣。不得申奏取裁。如显是疑狱及有异见。即听上闻。稍涉不公。当行朝典。 


      　　改窃盗赃计钱诏建隆三年二月己亥 

      　　王者禁人为非。莫先于法令。议事以制。必务于哀矜。世属乱离。则纠之以勐。人知耻格。宜济之以宽。窃盗之徒。本非巨蠹。奸生不足。罪抵严科。今条法重于律文。财贿轻于人命。俾宽禁网。庶合旧章。今后犯窃盗赃满五贯文者处死。其钱以一百文足为陌。不满者降罪有差。 


      　　诸道公案下大理检断诏干德二年正月甲辰 

      　　周广顺元年七月十一日敕天下刑狱。皆须大理寺正断。刑部详覆。不得中书门下便即处分。又唐长兴元年五月三日敕御史台奏大理断刑狱覆视、请据推状中、有十人已上罪合详断罪、通有二十件已上为大事。六人以上十人以下或断十件已上为中事。五事以下及所断不满十件为小事。大事、大理寺限三十日。刑部限十五日。中事、大理寺限二十日。刑部限十日。小事、大理寺限十日。刑部限五日者。且刑法之重。政教所先。法寺当平断重轻。刑部在审量可否。洎乎近日。颇紊彝章。案牍每来。烦朕亲览。斯为旷职。何以责成。自今诸道公案。宜并下大理寺检断。刑部详覆。即须依限。无致稽迟。称职者必议转迁。无劳者并当退黜。庶令官局。得尽器能。其或断覆淹留。比附差舛。致中书门下提举改正者。重寘其罪。 


      　　申明奏裁诏干德二年正月丁未 

      　　狱者人之命也。吏者民之师也。吏有上下。咸宜尽心。故汉制狱之疑者。谳于有司。所不能决者。移于廷尉。盖欲各修其职。无相夺伦。逮于近年。颇隳旧章。或滞狱以不断。多避事而上言。宜振纲条。重申厘革。自今诸道州府刑狱公事。仰一准建隆三年二月癸巳诏书从事。仍依重详定刑统节文。如详断官避事。不便依法断遣。停滞刑狱。妄烦朝廷。量罪行罚、准律合奏取敕裁者。不在此限。 


      　　增犯盐斤两诏干德四年十二月 

      　　孔子谓刑罚不中。民无所措手足。则法令之用。钦恤为先。应犯盐条例。在建隆诏书。已从降贷。尚念近年以降。抵罪者多。特示明文。更从轻典。宜令有司量增所犯盐斤两。差定其罪。着于甲令。 


      　　枷械囹圄五日一检视洒扫荡洗小罪即时决遣诏开宝二年四月戊子 

      　　扇暍泣辜。前王能事。恤刑缓狱。有国通规。今朱夏既临。溽暑方甚。眷兹缧系。深用哀矜。宜令有司。限诏到。其囚人枷械。囹圄户庭。吏每五日一检视。洒扫荡洗。务在清洁。贫无所自给者供给饮食。病者给医药。小罪即时决遣。重系无有淹滞。 


      　　继母杀伤夫前妻子及妇以杀伤凡人论诏太平兴国二年五月丙寅 

      　　刑辟之设。盖厚于人伦。孝慈所生。实由乎天性。矧乃嫡继之际。固有爱憎之殊。情或可原。法难共贯。今后继母杀伤夫前妻之子及其妇。并以杀伤凡人论。尝为人之继母。而夫死改嫁者。不得占夫家财物。当尽付夫之子孙。子孙幼者。官司检校。候其成长。然后给之。违者以盗论。仍令有司。颁行天下。 


      　　令诸州大狱长吏五日一亲临虑问诏太平兴国六年九月壬戌 

      　　诸州大狱。长吏不亲决。吏缘为奸。逮捕证左滋蔓。或踰年而狱未具。自今宜令州长吏五日一亲临虑问。得情者即决遣之。 

      　　两京诸州府系囚令役夫洒扫狱户每五日一遣吏视之诏太平兴国六年十月丁亥 

      　　应两京及诸州府系囚等。朕焦劳万几。钦恤庶狱。乃眷士民之蕃庶。尚念法令之滋彰。囹圄未空。逮捕犹众。当砾石流金之候。在黄沙聚棘之中。不示哀矜。岂彰仁恕。宜令诸处。候诏到日。令役夫洒扫狱户。每五日一遣吏视之。供馈水浆。洗涤杻械。疾者给医药。无使饥渴夭枉。以伤好生之德焉。 


      　　文武常参官保举人犯私罪减一等公罪减二等诏太平兴国七年六月甲戌 

      　　古者设进善之旌。下求材之诏。并命有位。各举所知。盖虑有被褐怀玉而不闻。拔茅连茹之靡及也。然而冒进者或出于侥幸。举能者或因于请托。一言必召。倘为其所窥。百里之贤。亦恐乎难致。爰征旧典。式建新规。昔士伯之受田。盖不避于赏。何忌之辞酒。恐必任其罚。故事彰灼。可举而行。自今文武常参官所保举人。犯私罪无轻重减一等论。公罪即减二等论。仍着于令。 


      　　龚士元狱事讫诫约诸道尽心鞫狱诏太平兴国九年二月甲午 

      　　着作佐郎龚士元。治其侄小熹之罪。狱既具。将加刑。朕疑其奸。因令有司再穷问。果得士元奸状。朕方抚育黎元。钦恤刑宪。岂容照临之内。尚有冤枉之人。黩乱政经。损伤和气。望其按治。岂可得乎。应两京及诸道州府。凡有鞫狱。宜令尽心。无致枉挠。 


      　　令天下系囚十日具犯由收禁月日奏诏太平兴国九年三月甲寅 

      　　盖闻刑者不可复属。死者不可复生。故三复行诛。圣人之所至慎。一成不变。君子之所尽心。朕勤恤兆民。哀矜庶狱。每至三伏炎蒸之际。隆冬凝冱之时。未尝不念彼圜扉。悯兹徽缠。而猾胥奸吏。弄法舞文。或苛害以立威。或稽留而不决。挠宪令之纲纪。伤天地之至和。而欲百姓阜安。四时顺序。其可得乎。应天下系囚。宜令诸处州府军监。每十日。一具所犯事由收禁月日闻奏。仍委刑部纠举。 


      　　司理掠囚致死以私罪罪之诏太平兴国九年五月戊午 

      　　国家钦恤刑事。重惜人命。岂容酷吏。恣为深文。掠治无辜。致其殒杀。损伤和气。莫甚于斯。凤翔府司理参军杨燕、郑州参军张睿并掠囚至死。已从私罪决遣讫。今后犯者。并以私罪罪之。 


      　　先令诸道刑狱五日一录问今后宜十日一录问诏太平兴国九年六月庚子 

      　　先是六年十二月辛丑诏书。应诸道刑狱每五日一录问。今天下亦几于治矣。然颇为劳烦。特示改更。永则遵守。今后宜令十日一录问。杖罪以下。便可依理疎矣。 

      　　御史府推狱令御史躬亲讯问诏太平兴国九年七月乙卯 

      　　御史府宪令所系。狱讼攸归。凡在官联。皆为要剧。所宜谨恪以承重任。强毅以肃群奸。岂可因循。恣成纵弛。如闻台中鞫狱。多是委之有司。御史但雍容端坐。养高自重而已。故令群吏为奸。无所不至。岂所谓狥公求理。钦恤慎重之意乎。今后凡有刑狱当推。御史并须躬亲讯问。研究词情。不得信任胥吏。仍令中丞及知杂御史。常加纠举。 


      　　诸道州府斗兢杖以下便可决断不必下有司诏太平兴国九年八月戊寅 

      　　国家抚育黎民。哀矜庶狱。累降诏敕。以警有司。而约束之言。犹有未尽。更条其事。申而明之。应两京诸道州府。斗兢至杖以下。本处长吏便可躬亲决断。不必更下所司。广有追捕。使狱吏因缘为奸。及远郡刑狱。有无可疑。而奏案待报者。自今并禁止之。 


      　　遣使分路按狱即决诏雍熙二年八月癸酉 

      　　朕以庶政之中。狱讼为切。钦恤之意。何尝暂忘。盖郡县至广。械系者众。苟有冤抑。即伤至和。今遣秘书丞崔惟翰等分路按问。小事即决。大事须证佐者促行之。仍广察官吏勤惰以闻。 


      　　令长吏视司理不胜任者簿尉中两易诏雍熙二年八月庚辰 

      　　王者任人。各有攸处。苟适其用。则无旷官。近以新及第人为司理参军。恐其初列官常。未通刑法。令州郡长吏。视其不胜任者。于判司簿尉中两易之。 

      　　令凡禁系之所并洒扫牢狱供给浆饮诏雍熙三年四月壬寅 

      　　王者光宅四海。敷佑万方。固宜与物为春。顺天行令。当此炎蒸之候。念其缧绁之人。宜申钦恤之怀。庶协长嬴之候。宜令诸道州府。凡禁系之所。并须洒扫牢狱。供给浆饮。械系之具。皆令洁净。疾病者为致医疗。无家属者官给口粮。小罪即决遣。大罪穷究其情。无致淹延。以称朕意。 


      　　令幕职州县官习读法书知通幕职州县官秩满试法书诏雍熙三年九月癸未 

      　　夫刑法者。理国之准绳。御世之衔勤。轻重无失。则四时之风雨弗迷。出入有差。则兆人之手足何措。念食禄居官之士。皆亲民决狱之人。苟金科有昧于详明。则丹笔若为于裁处。用表哀矜之意。宜行激劝之文。应朝臣京官及幕职州县官等。今后并须习读法书。庶资从政之方。以副恤刑之意。其知州通判及幕职州县官等。秩满至京。当令于法书内试问。如全不知者。量加殿罚。 


      　　令讯掠申本属长吏判许方许栲讯不在更集官吏诏雍熙三年四月乙丑 

      　　王者惠养黎民。慎重庶狱。每行栲讯。合集众官共视之。盖防奸吏之任情也。然刑狱之中。旧有典制。时施永久。宜在改更。今应禁勘罪人内。有证左明白。抗拒不伏。准格律令加讯掠者。具事由申本属长吏判讯。方许栲讯。不在更集官属。 


      　　诫约诸道所奏公案准律合奏方得取旨诏雍熙四年正月癸巳 

      　　庶务之设。各有司存。弃职不修。岂能从政向者、州县或以可断公案。奏取敕裁。岂惟紊乱常规。盖尽废堕所职。累行诏旨。尚或因循。自今诸道所奏公案。须是准律合奏。方得取旨。如违。一准太平兴国七年十月戊寅诏书从事。 


      　　遣使西川岭南江浙等道按问刑狱诏雍熙四年正月己卯 

      　　庶务之中。惟刑是恤。苟狱讼有所枉抑。则和气为之损伤。宜遣右补阙韩援等分往西川岭南江浙等道按问刑狱。小事即决之。大事趣令速了。事有可了。而官吏故违稽缓者。鞫其状以闻。 


      　　禁鼠弹筝诏端拱元年正月乙酉 

      　　典狱之官。理资于钦恤。经国之道。政尚于宽仁。庶洽时雍。用期刑措。如闻酷吏。颇恣凶威。虑致陷于冤人。必有伤于和气。宜行禁止。以示哀矜。应天下刑狱罪人。内有合行讯问者。只得一依律令。其鼠弹筝非理残忍之类。并禁之。 


      　　令中外臣僚读律诏端拱二年十月己巳 

      　　朕听政之暇。逖览群书。至于律令之文。咸究重轻之理。实生民之警戒。乃有位之准绳。苟昧钦详。曷明政理。中外臣僚。宜令公事之外。常读律书。务在研精。究其条约。施之则足以断事。守之则可以检身。凡尔庶官。宜体朕意。 


      　　诫约州郡刑狱诏淳化元年正月乙巳 

      　　朕司牧黎人。哀矜庶狱。累行钦恤之诏。用推仁恕之恩。而以官吏之间。委任尤剧。凡在决谳。所宜尽心。巧诋者必致于严科。平反者亦加其懋赏。惩劝之道。斯为至焉。近者达州司法参军郑侃等。擅以平民。陷于死罪。鞭棰楚毒。锻炼周密。论报已具。上下相蒙。达予听闻。深用嗟悯。已正三章之罚。俾从两观之诛。因念州县至繁。刑辟未措。或有深文之吏。尚多无告之人。各宜遵守诏条。恪居官次。当信赏必罚之际。体好生恶杀之心。勉思竭情。无自获戾。 


      　　御史府断徒以上令丞郎给舍一人亲虑问诏淳化三年五月壬寅 

      　　狱犴之设。钦恤为先。倘刑辟之失中。则和平而曷致。御史府纪纲＜宀禹＞县。近在国门。片言之间。或出于偏听。四海之广。何劝于尽心。宜推明慎之文。更示哀矜之道。自今御史府断徒罪已上狱。其令尚书丞郎两省给舍已上一人亲临虑问。得情者决之。 





      宋大诏令集_9(201-220卷)   
  

     
     ●宋大诏令集卷第二百一 

      　　政事五十四 刑法中 

      　　令御史台应行故事并条奏狱无大小中丞已下亲鞫不得专责有司诏淳化四年六月戊午 

      　　御史府风宪之地。政治尤先。棘木平反。所以明慎庶狱。绣衣直指。所以振肃外庭。近年以来。旧制隳紊。会朝之礼。例失于恪恭。执法之臣。但务于循默。宜申明于诏旨。用恪举于官常。勉遵三听之文。载肃九宾之序。使表着以定。而囹圄不冤。克彰恺悌之风。用召和平之气。宜令御史台应行故事。并条奏以闻。狱无大小。自中丞已下。皆亲临鞫问。不得专责所司。 


      　　外路系囚画时断决诏咸平元年二月乙未 

      　　朕钦承先训。嗣守鸿图。视民如伤。惟刑是恤。言念庶狱。尚多系囚。或冤枉而莫伸。或滞淹而未决。感伤和气。莫甚于斯。凡尔庶寮。各宜匪懈。应在京见禁罪人。朕已躬亲疎决。其四京及诸路系囚。敕到日。仰长吏画时断决。如有冤滥。即与伸理。限三日内毕具闻奏。追证未圆候对款者。亦速为结绝。老幼疾患不任科责者。流徒罪准律收赎。杖已下释之。 


      　　遣官诸路疎决诏咸平元年四月丙申 

      　　朕道未方古。德罔洽人。致使庶狱尚繁。五刑未措。兴言及此。良用愧焉。载念黎人。陷于刑辟。或槚楚之下。痛急自诬。或狴牢之中。苦极难诉。感伤和气。职此之由。是用分命使车。遍诸方郡。申此纳隍之意。成予空圄之心。宜遣常参官驰往诸路。疎决刑狱。 


      　　诫约审刑院刑部大理寺尽公结奏诏咸平五年四月己丑 

      　　近者审刑院刑部大理寺。每月详议连署奏上。不能执正。多所依违。且法宪之司。选才而授。委之参谳。当事详明。用警因循。特申戒谕。自今并须尽公结奏。 

      　　诫饬刑狱不得以情理取旨诏咸平六年六月癸未 

      　　律令具有明文。法官不能详处。多以狱情轻重。别奏取裁。或再令审定。即复更改。一成之制。岂若是耶。自今无得以情理取旨。 

      　　命何亮等乘驿往广南东西路疎决系囚诏景德元年八月庚辰 

      　　朕临驭寰区。忧勤致理。眷惟远俗。尤所注怀。虑庶狱之稽留。或齐民之疾苦。是用下诏疎决。命使抚存。特申钦恤之恩。以慰黎元之望。宜令太常博士直史馆何亮、侍禁阁门祇候康宗元乘驿径往广南东西路。疎决系囚。民间不便事。与长吏实封以闻。所至父老军校。犒劳抚问之。 


      　　令审刑院进呈公案送中书看详诏景德元年九月己亥 

      　　昔先帝统御寰海。惠绥黎元。服大禹之克勤。示有虞之钦恤。尝以执法之重。特置审刑之官。使其议定科条。伏奏轩陛。亲奉诏旨。批送中书。实尽哀矜。无倦宸断。所以刑罚必当其罪。狱讼自以不冤。敦洽淳仁。克成至治。朕钦承鸿业。动守成规。每推在宥之诚。式表好生之意。岂徒重慎。实务矜宽。方属尽心。固当周虑。且夫律敕所着。则条目有常。案问之词。则情状不一。若法寺以无条议罪。比附或爽于重轻。中书以径奏奉行。颁下有亏于审慎。至于仕进之伍。偶挂刑名之书。虽务从轻。亦难自辩。则处幽者何阶上达。负屈者无以获申。庶尽详明。特从厘革。自今宜令审刑院进呈公案。一依旧例。覆奏后批所得指挥送中书省看详。如刑名已当。则具法寺断语外。即以敕文处分。更勿载所得指挥。如其未当。则重具进呈。务在平允。惟尔在庭之士。有位之人。倘典法之误施。当极言而无避。苟闻有诉。必复原情。更繄秉政之臣。广我爱人之道。竭诚启沃。共致和平。仍宣示审刑院刑部大理寺法官。俾知朕意。 


      　　令八月一日已后持杖强盗南郊赦恩不原诏景德二年八月己巳 

      　　凶狡之徒。希望恩宥。民之多僻。无甚于兹。其八月一日已后。持杖强盗。遇南郊赦恩。不在原免之限。令所在榜壁告示。 

      　　令窬掘偷盗从行空手非元谋造意巨蠹者奏裁诏景德三年五月壬戌 

      　　刑罚所施。必期于惩恶。条制之设。贵在于原情。言念愚民。每罹宪网。至于从行为盗。亦有可矜。言念疲羸。未忘轸恻。自今窬掘偷盗从行空手。非原谋造意巨蠹者。并奏裁。 


      　　禁约讯囚非法之具诏景德四年九月甲寅 

      　　拷掠之具。素有成规。非礼擅行。为害滋甚。用惩惨酷。特示科条。诸州府军监县及巡尉司。应有非法讯囚之具。一切毁弃。仍令提点刑狱司察之。 

      　　令京朝官＜女间＞习法令者许合门进状诏大中祥符元年正月庚午 

      　　刑罚所施。盖资乎审克。议谳之任。常慎于选抡。咨乃仕进之流。能明科律之要。各宜自荐。式叶旁求。应京朝官有娴习法令、历任无赃滥者。许合门进状。当遣官考试。如有可采。即任以审刑院详议官。 


      　　官吏犯赃遇赦奏裁军民禁锢以俟进止诏大中祥符元年五月壬戌 

      　　分职建官。以厘庶务。其或罔怀愧畏。靡守廉隅。窃冀赦恩。恣为贪墨。陷于刑辟。深玷彝章。自京官吏犯赃遇赦者。裁奏。宜令两京及诸路转运司告示诏。谕军民。有希望恩宥故犯科禁者。遇赦禁锢。以俟进止。 


      　　大辟经裁决后付中书密院参酌诏大中祥符二年正月戊辰 

      　　朕以眇躬。牧于黎献。务广好生之德。载深惟恤之怀。虽法本防奸。颇资于致治。若情乖阅实。即陷于非辜。况乃京邑之繁。卫兵所聚。惟兹有众。或抵常科。每具狱之上闻。必原情而轸念。率从宽宥。以示哀矜。更繄辅弼之臣。体予钦念之意。自今开封府殿前侍卫军司奏断大辟案。经朕裁决后。百姓即付中书。军人付枢密院。更参酌审定进入。俟画出乃付本司。其虽已批断。情尚可恕者。亦须覆奏。务于平允。其逐处录问罪人。并须别差人吏。不得令元推典祗候。庶无枉挠。式尽详明。 


      　　诫约治狱法外用刑诏大中祥符二年四月壬寅 

      　　万方之广。百姓为心。期狱讼之无冤。庶刑罚之必中。尝颁明诏。深戒有司。冀尽公平。以副钦恤。然具狱之来上。犹非理而居多。且狴牢之中。已屈吏议。捶楚之下。何难自诬。倘五听之或乖。则三章之有滥。无辜致罪。和气用伤。言之恻然。有足哀悯。眷庶邦之授任。皆共治以分忧。所宜振举教条。纠察寮吏。凡于听讼。无失原情。合械系者。自有常科。至拷讯者。勿复乖当。如或公然踰矩。法外用刑。致枉横之有闻。在殿黜而无舍。布告有位。知予意焉。 


      　　边守信改公罪诏大中祥符二年五月乙丑 

      　　乃眷刑名。期于审慎。虽法官详谳。宜执于祥刑。而朕意哀矜。务从于轻典。庶臻至当。更示明文。边守信已改为公罪。宜令审刑院刑部大理寺、自今比类据罪款刑名奏裁。 


      　　天庆节五日内不得用刑诏大中祥符二年五月乙亥 

      　　朕君临万宇。子育兆民。每怀励翼之心。冀臻清净之治。皇穹降祐。宝箓腾文。爰纪鸿休。恭建嘉节。设圣真之清醮。洽士庶之多欢。用庆昌辰。着于甲令。载念百司之内。逮于九服之间。共乐福祥。宜停罪罚。自今两京诸路。遇天庆节。五日内不得用刑。 


      　　令府界提点往来察举诸县刑狱诏大中祥符二年七月庚午 

      　　折明惟刑。有国所重。眷上都之属邑。择良吏以按巡。尚虑攸司。未符钦恤。申严命令。俾奉诏条。督察稽留。纠惩乖失。勉修厥职。称朕意焉。宜令开封府界提点县镇公事杨侃、李允恭往来察举诸县刑狱。如事未尽理。有所淹系。并取案牍。躬亲录问。若旷于奉职。或致枉滥。当重行朝典。 


      　　获逃军不得烙腕碎胫诏大中祥符三年闰二月丙辰 

      　　如闻近日诸处捕获逃军。或以铁烙其腕及碎胫骨。方就斩决。此亦非理。宜令自今不得更然。违者论如律令。 

      　　令西北缘边不得法外行刑诏大中祥符三年闰二月丁巳 

      　　西北缘边。兵兴已来。军民有罪。情重者断支体而戮之。其罪不至死。亦鞭之过数。自今不得法外行刑。 

      　　恤刑诏大中祥符三年三月戊子 

      　　列圣诒谋。眇躬嗣服。敢忘惠恤。以荷隆平。惟亿兆之人。爱之如子。在小大之狱。察必以情。虑刑典之失中。悯系累之良苦。值炎蒸之贯序。尤旰昃以轸怀。爰示丁宁。聿申隐悼。眷言牧长。寅布教条。当体哀矜。务于审克。勿淹狱犴。用洽慈仁。冀臻耻格之风。式导长嬴之气。重念岁颁明诏。国有常规。颇闻守臣。忽于彝制。率多懈慢。罔或遵行。是敷诞告之文。以励从公之节。勉思振举。庶缓忧勤。 


      　　减令众日诏大中祥符四年十月甲寅 

      　　明罚之典。姑务于惩违。宥过之仁。亦先于善贷。念其淹系。宜示宽恩。自今决杖令众者。旧十日减为三日。半月已上者勿过五日。暑月免之。 

      　　天庆节不得行刑诏 

      　　朕以珍符叠委。景命无疆。纪辰并建于节名。率土咸修于醮席。仰祗元鉴。方奄受于福禧。俯念洁忠。宜暂停于刑罚。自今两京诸路。遇天庆节。一日不得行刑。 

      　　令审刑大理三司编类配隶牢城条贯诏大中祥符六年正月庚子 

      　　配隶之人。刑科之重。属膺善贶。交举鸿仪。载念黎氓。益怀钦恤。其前降宣敕。罪不致死。配隶逐州五百里千里外牢城及沙门岛。悯其稍重。特议从宽。宜令审刑院大理寺三司以前后条贯编类以闻。 


      　　令开封府自四月至八月不须覆验诏大中祥符六年二月癸亥 

      　　京邑至大。闾阎实繁。每有丧亡。重行检视。或在郁烝之候。颇稽藏简之期。爰睹奏封。请从简便。然则民命至重。刑政攸先。官司所陈。固轸衋伤之念。命令将出。弥增钦恤之怀。宜令开封府自四月至八月死亡者。不须覆验。余月仍旧施行。 


      　　令大辟情理悯恻刑名疑虑申提刑司看详附驿以闻诏大中祥符六年四月丙戌 

      　　朕以绵区至广。生齿实繁。忧庶狱之沉冤。遣輶轩而察视。其有自投罪罟。抵冒刑书。或疑似未分。难定一成之法。或事情可悯。合推三宥之恩。所宜具方牍以奏陈。自朝廷而详谳。颇闻官属。或恣因循。虑举驳之为尤。率施行而自便。陷于重宪。颇用轸怀。特有申明。用符钦恤。宜令诸路、应大辟、情可悯恻及刑名疑虑者。并申提刑司看详。诣实具案。附驿以闻。当付大理寺详覆。 


      　　诫约勘鞫官不得以元奏事状抑令招伏诏大中祥符七年八月壬申 

      　　齐俗之刑。盖非获已。苟违详审。必爽至和。如闻推劾之官。罔遵钦恤之念。加于巧诋。迫以自诬。遂使宪章。或亏平允。自今勘鞫官。须尽理推究本犯。不得以元奏事状抑令招伏。致有枉曲。 




      ●宋大诏令集卷第二百二 

      　　政事五十五 

      　　刑法下 

      　　不许杨守珍等乞陵迟合死强盗诏大中祥符八年九月己未 

      　　法所以禁奸暴。明重轻。苟增峻于常科。实滋彰于政典。朕每览载籍。详思令猷。汉文帝因缇萦而废刑。唐太宗读明堂而减罪。惟刑之恤。在邦必闻。岂于安平之时。而行惨毒之事也。今杨守珍等。捉到贼盗内。累曾为恶者。送所属州府照证指实奏裁。自余并送所属。依法论决。 


      　　令诸路转运晓谕州府军监长吏尽公狱讼其情理可矜许奏裁诏大中祥符九年八月癸巳 

      　　王者法天讨以制常刑。类震曜而为威狱。盖所以网罗非僻。扶卫善良。致于和平。殴之仁寿。而寰海至广。民物寔繁。郡县之官。虽择循良之吏。狴犴之职。恐罹苛酷之辜。倘听断之匪明。则冤诬而曷告。感伤所致。旱暵或然。尚念守土之人。颁条是寄。如能遵春秋慈惠之旨。体诗人恺悌之恩。保抚蒸黎。旁清狱讼。审其五听。察彼两辞。或可折以片言。使无幽系之弊。或即从其上谳。俾分枉直之端。所冀吾民。被兹中典。宜令诸路转运晓谕州府军监长吏等。凡有狱讼。必须尽公审察。务于平允。其大辟罪如情轻可悯。及理有所疑。并许奏裁。以副钦恤。 


      　　令犯铜鍮石私酒麴免极刑诏天禧三年十二月乙卯 

      　　山泽所产。饮食是资。趣利者多。冒禁斯众。寘于大辟。良可悯嗟。比或犯于有司。亦尝从于末减。然念区域至广。道涂且遥。往复之间。稽缓滋甚。特申宽典。式表好生。自今犯铜鍮石私酒麴等。并免极刑。 


      　　令劫杀等死罪十二月权住区断诏天禧四年五月丙寅 

      　　防邪禁暴。则有宪章。因事制宜。务存钦恤。朕君临八表。子视群氓。戒丹笔之申严。去秋荼之峻密。精择官吏。外司谳详。一日万几。克勤于听断。三覆五奏。庶辩于隐微。颇息繁文。渐符耻格。而搢绅之列。援古上言。以眇躬诞育之辰。乃阳律助生之月。冀遵时令。稍贷严科。爰询造膝之谋。寔契纳隍之虑。式参前训。特缓重刑。再念青陆乘春。朱明肇夏。协二仪之茂毓。当万物之蕃滋。或负衅之可矜。亦从宽而为宥。俾申奏议。用达予闻。期于允中。适广元化。自今天下犯十恶劫杀、谋杀、故杀、斗杀、放火、强盗劫贼、官典正枉法赃、伪造符印、厌魅咒诅、造妖书言、夜聚明散、传授妖术、合造毒药、禁军逃亡、诸为盗罪至死者。每遇十二月。权住区断。过正月天庆节。依旧行刑。自余杂犯罪至死者。十二月内及春夏。逐处未得断遣。依旧禁锢。速具案奏裁。 


      　　令纠察刑狱提转及州县长吏凡勘断公事并须躬亲阅实诏干兴元年十一月戊寅 

      　　朕纂承先烈。抚御群方。所期华夏之民。共跻仁寿之域。载惟刑讼。实系惨舒。眷乃案察之官。逮夫守宰之任。与民至近。维狱是矜。勿致冤诬。以孤任使。宜令纠察在京刑狱并诸路转运使副提点刑狱及州县长吏。凡勘断公事。并须躬亲阅实。无令枉滥。及有淹延。大辟情理可悯及刑名疑虑许具案以闻诏天圣四年五月壬午 


      　　国家慎择循良。勤恤黎庶。必期无讼。以洽至人。而生齿之繁。犯者颇众。未底于治。朕甚悯焉。况复大辟之科。情有轻重。特从上谳。式表哀矜。应天下大辟、情理可悯及刑名疑虑者。并许具案以闻。有司毋得举驳。 


      　　诫狱吏诏天圣九年四月戊寅 

      　　国家明慎庶狱。抚养群黎。囹圄之间。必须阅实。捶楚之下。尤贵得情。陇州官吏孙济等诛陷未辜。阻伤和气。且人命至重。朝宪具存。倘援宽大之恩。曷谢沉冤之痛。并从严谴。式戒慢官。应天下亲民掌狱之官。自今各务究狱讼而审行之。苟致冤滥。必罚无赦。 


      　　定强盗刑诏景祐二年壬子朔 

      　　朕绍抚邦图。深惟治本。言念苍黔之众。罔知教化之方。因衣食之靡充。致寇攘之滋起。陷于重辟。良用怃然。逖览前编。具存中典。遭五代之浇季。爰抵深文。洎累圣之洽熙。渐从末减。欲驱民于仁寿。特着令于宽平。庶复律章。式重人命。自今强盗不持杖不得财。徒二年。每千加一等。十千及伤人者绞。持仗不得财流三千里。流满五千里者绞。伤人者斩。仍不分首从。不持仗满千及持仗罪不致死。并论如流配千里外牢城。 


      　　律外条贯别定赎法诏庆历三年九月癸巳 

      　　先王用法简约。使人知禁而易从。后代设茶盐酒税之禁。夺民厚利。用刑滋章。今之编敕。皆出于律外。又数更改。官吏且不能晓。百姓固未尝闻之。若有一犯。而徒流相继。身体发肤。以之毁伤。父母妻子。以之离散。情虽可哀。法不可赎。岂礼乐之化未行。而专用刑罚之弊欤。孔子曰。礼乐不兴则刑罚不中。刑罚不中则民无所措手足。此之谓矣。汉文帝使天下之人入粟于边。以受爵免罪。而几于刑措。其后京师之钱。累百鉅万。太仓之粟。陈陈相因。其令御史台审刑院大理寺并编敕所。同议律外条贯。或细民难知。或人情不免。或冒利犯禁。或奢侈违令。或过误可悯之类。别定赎法。乡人以谷麦。市人以钱帛。使民重谷帛。免刑罚。则农桑自劝。富寿可期。繄尔辅臣。咸体予意。 


      　　赐诸道恤刑诏 

      　　朕欲使民知礼义以远罪。而患乎劝戒之未明。蠢兹群愚。犹冒常宪。顾此溽暑。悯然拘累。卿等夙以敏材。外分忧寄。惟刑之恤。当体于朕心。举政以时。勉思于汝职。务从轻慎。庸副哀矜。 


      　　赐四京及诸路恤刑诏二道 

      　　敕某。朕若古御图。本天布化。永念编氓之众。靡胜罹罪之蕃。属炎郁之正兴。在系累之良苦。将导盛阳之德。尚虞庶狱之苛。稽用旧章。特颁矜诏。故兹诏示。想宜知悉。 


      　　又 

      　　敕某。狱者人命之至重也。故刑罚不中。则民无所措手足。方盛夏长养之时。有司其蠲烦狱。出轻系。以奉顺天时。夫以苛为察。以刻为明。岂称所以哀矜之意哉。故兹诏示。想宜知悉。 


      　　州县狱罪人死具为令诏治平四年十二月丙寅 

      　　狱者民命之所系也。比闻有司。岁考天下之奏。而瘐死者多。深惟狱吏与犯法者。旁缘为奸。检视不明。使吾元元。横罹其害。书不云乎。与其杀不辜。宁失不经。其具为令。应诸州军府军巡司理院。所禁罪人。一岁在狱病死及二人者。推司狱子杖六十。每增一人加一等。罪止杖一百。如五县已上州。岁死三人。开封府司军巡岁死七人。如死二人法。加等亦如之。典狱之官。如推狱。经两犯即坐。而仍从违制。大县一二万户已上。依五县已上州法。提刑岁终会死者数以闻。中书检察。或死者过多。官吏虽已行罚。当更黜责。 


      　　不得留狱诏熙宁三年三月乙卯 

      　　盛夏之月。南方化育之时。民愚无知。或抵罪戾。有司系累不决。岂朕所以布德恤刑、辅相天地长养之意欤。申告迩遐。毋有留狱。 

      　　恤刑诏元祐八年四月癸丑 

      　　方夏暑时。动植之类。皆以遂其长养。而吾民触禁抵法。系缧囹圄。其深文之吏。或不能体朕钦恤之意。因循延蔓。久不为决。以干阴阳之和。非细故也。其诏天下官司之长。敬若时令。哀矜庶狱。以丕应朕志。 


      　　监司分诣所部决狱御笔大观元年八月七日 

      　　京师犴狱屡空。四方郡县吏。或以微文细故。窘摭追逮。久系不决。甚非钦恤之意。可令监司分诣所部。虑囚决狱。其或淹延不治。留禁无辜。即劾按以闻。庶几囹圄之空。遍及天下。 


      　　置杖不如法决罚过多许越诉御笔政和三年十二月十一日 

      　　五刑之属笞为轻。盖罪有轻重。而刑有等差。前者是正笞刑。以惩轻罪。置杖有广狭之制。行决有多寡之数。比闻官司辄紊常宪。置杖不如法。决罚多过数。伤肌肤。害钦恤之政。朕甚闵之。辄违前令者。许赴尚书省越诉。以违御笔论。行杖人同。若被决人不诉。与同罪。 


      　　遵守法重情轻上请法御笔手诏政和六年二月二十八日 

      　　民以罪丽法。情有轻重。则法有增损。故开封大理。旧立情重法轻情轻法重取旨之文。前批有司。惟以情重法轻。上请加罪。而未闻以法重情轻。取旨宽贷。则是乐加人以罪。而无内恕及人之心。非所以爱民也。或辟或宥。惟适厥中。一夫不获。时予之辜。前者有司谬误。非法之意。自今可令遵守旧法。辄循前批者。以违制罪论。 


      　　除徒三年杖一百外立到杖数诏政和八年四月十一日 

      　　朕稽先王惟刑之恤。审克厥中。在宥天下。爰自肉刑废而为杖笞。杖笞改而为小折大。以迄于今。未之能改。世治乱不同。则刑重轻亦异。今天下承平日久。囹圄数空。当缓刑省罚。而折杖之数。多寡不伦。民抵宪禁。伤肌肤。朕为之恻然。夫朴作教刑。朕以先王所以教者。约其数以善天下。使民迁善远罪。期于无刑。闵仁元元至矣。除徒三年杖一百外。可依下项。 


      　　徒二年半杖九十。可十七下。 徒二年杖八十。可十五下。 徒一年半杖七十。可十三下。 徒一年杖六十。可十二下。 笞五十。可十下。 笞四十。可八下。 
      笞三十。可七下。 笞二十。可六下。 笞十。可五下。 





      ●宋大诏令集卷第二百三 

      　　政事五十六 

      　　贬责一 

      　　削夺李筠官爵令诸道会兵进讨诏建隆元年五月甲辰 

      　　周文圣德。尚伐于崇侯。汉祖神功。亦征于英布。不有戎臣之叛乱。曷彰王业之艰难。其有素蓄奸谋。不知天命。将定一戎之略。须兴九伐之兵。诞告六师。其陈名罪。昭义军节度使检校太师中书令李筠。出于贱隶。列在公侯。长兴中事秦王从荣。不能死难。天福末随燕王延寿。姑务自全。既侥幸于乱离。每包藏于诡谲。昔周祖在位。已萌不轨之心。世宗临朝。益露无君之状。朕以天人合庆。历数在躬。念同事于前朝。每曲形于厚礼。推赤心而示信。指白水以申盟。而不体明诚。自怀反侧。窥觎神器。干犯天常。囚辱使臣。虔刘民吏。结刘筠于并垒。害张福于高平。窃弄干戈。谋犯京阙。罔顺两阶之舞。爰兴六月之征。止罪渠魁。无治逼胁。宜削夺李筠在身官爵。令诸道会兵进讨。戮兹大憝。吊我疲民。况上党成师。黎成旧俗。素推效顺。必自改图。苟去危以就安。即转祸而为福。立功名于当世。保富贵以终身。勿怀迷复之凶。自取覆亡之咎。凡尔士庶。当体朕心。 


      　　削夺李重进官制建隆元年九月癸亥 

      　　黄轩御极。常行中冀之诛。虞舜登庸。先正四凶之罪。庇民靖乱。何莫由斯。朕武定寰区。化孚中夏。念胜残而去杀。思先德而后刑。矧复动武库之戈矛。役齐民而飞挽。若非干纪。宁欲加兵。暴厥罪于市朝。盖非获已。告渠魁于庙社。与众弃之。推诚奉义翊戴功臣、新授平卢军节度淄青等州观察处置押新罗渤海两番等使、开府仪同三司、检校太师兼中书令、持节青州诸军事、青州刺史、上柱国、陇西郡开国公、食邑三千七百户、食实封八百户李重进。位列公侯。权分藩翰。自皇家之启运。包异志以无君。朕法天无私。与物更始。推大恩而含垢。听改过以自新。以至锡金券以伸盟。指元穹而示信。俾移大镇。用保永图。而敢固守孤城。拒违王命。屠戮将校。逼胁军民。残魂假息以兴妖。邻境飞章而告变。天兵无敌。孰当霜雪之锋。凶党几何。劳我雷霆之怒。致兹人之负义：顾凉德以多惭。宜正简书。用彰罪恶。李重进在身官爵并宜削夺。 


      　　责李怀节诏建隆二年三月乙卯 

      　　右神武将军李怀节。罢归朝阙。方在道涂。属部曲之间。有窃攘之事。曾无上奏。擅举极刑。既紊彝章。难宽常典。尚全大体。俾列通班。宜自省躬。勿贻后悔。可责授左内率府率。 


      　　削夺孙行友官制建隆二年八月己酉 

      　　分茅胙土。在倚注以诚深。左道乱常。正典刑而难赦。定州节度使同中书门下平章事孙行友。素无勋伐。久玷蕃宣。习乃兄诞诡之谋。事妓尼朽腐之骨。依凭山薮。收召遁逃。幸遇世之乱离。窃一州之屏翰。朕肇膺宝历。务恤黎元。曲推含垢之恩。不改殿邦之寄。而敢回邪成性。狡狯多端。屡上封章。伪作归山之计。潜修兵甲。颇彰叛国之心。既追赴于阙廷。合戮之于朝市。尚念常居将相。久拥节旄。俾屈法以申恩。示好生而恶杀。宜削夺在身官爵。勒归私第。 


      　　责高锡诏 

      　　将仕郎尚书屯田员外郎知制诰赐绯鱼袋高锡。位处掖垣。职司诰命。所宜畏慎。以保宠光。而乃发书荐僧。妄求于恩泽。将命出使。罔顾于宪章。道涂非理以责人。藩镇无名而受赂。固当远窜。以肃周行。尚念尝代吾言。特从屈法。黜居上佐。非谓无恩。可责授莱州司马。御史台差人监送至贬所。 


      　　责冯瓒等诏干德四年八月庚戌 

      　　朕以三川流俗。适被皇风。务择郡才。往资共理。既抚绥于疲瘵。合遵守于诏条。枢密直学士谏议大夫冯瓒、绫锦副使李美、殿中侍御史李楫等。同委大藩。载踰周岁。报政无状。黩货有闻。既属吏以伏辜。在常刑而不赦。但以早参侍从。尝列轩墀。特示矜容。止从投窜。朕失于任用。良切愧怀。凡在搢绅。当体兹意。宜并追夺在身官爵。瓒流沙门岛。美配海门岛。所在驰驿发遣。纵逢恩赦。不在放还。李楫除名。仍毁在身官诰。刘嶅等已从别敕处分。 


      　　议王全斌等罪诏干德五年正月壬子 

      　　王全斌等。出总偏师。远征全蜀。锐旅才临于剑外。降书已至于军前。朕念其伏罪畏威。祈哀请命。寻颁诏旨。务在抚绥。应孟昶宗亲及伪命官吏。诸事将士。一境生民。并令安存。不得惊扰。而全斌等违吾约束。侮乃宪章。专杀降兵。擅开官库。豪夺妇女。广纳货财。敛万民之怨嗟。致群盗之充斥。以至再劳征发。方获平宁。洎命抽归。尚欲含忍。而诉冤者日拥国门。今且据先次有状。隐落金银犀玉钱帛一十六万七百余贯文。受伪蜀臣僚赂馈九万余贯。擅打开丰德库门。除点检外。诸色纳亏欠二十八万一千余贯。遂令中书门下唤王全斌、王仁瞻、崔彦进与论索钱帛人等质正。而全斌等具伏。其令御史台于朝堂集文武百官议罪以闻。 


      　　责降田钦祚官诏太平兴国四年七月癸未 

      　　引进使汾州防御使田钦祚。顷者擢自廷臣。委之戎律。踰年玩寇。曾无尺寸之功。终日计财。但规什一之利。多蓄刍栗。以贸钱刀。御众乖方。为将如此。宜从谪降。以戒贪叨。可责受睦州团练使。 


      　　责石守信制太平兴国四年八月壬子 

      　　执干戈以卫社。闻金鼓以忘身者。将帅之事也。西京留守、检校太师、中书令、河南尹石守信。位隆台鼎。任崇旄钺。履历藩阃。宠极恩荣。乃者戎路亲征。授之师律。军政益坏。我武不扬。职汝之由。咎将谁执。三尺议罪。盖有常刑。十乘于藩。俾从优典。可责授随州刺史、充崇信军节度使、依前兼中书令。 


      　　卢多逊削夺官爵配隶崖州制太平兴国七年四月丁丑 

      　　臣之事君。贰则有辟。下之谋上。将而必诛。兵部尚书卢多逊。顷自先朝。擢参大政。洎予临御。荐正台衡。职在燮调。任当辅弼。邦家之务。一以咨之。朕既倚成。汝合思报。而乃交结藩邸。窥伺君亲。指斥乘舆。谋危社稷。大逆不道。非所宜言。因遣近臣。推治其事。丑迹共露。具狱已成。既有司之定刑。俾外廷而集议。佥以枭夷其族。污潴其宫。用正宪章。以合经义。尚念尝居重位。久事明廷。将宽尽室之诛。止用投荒之典。实汝有负。非我无恩。凡尔群臣。当体兹意。其卢多逊在身官爵及三代封赠、妻子官封。并宜削夺追毁。一家亲属。并配隶崖州。充长流百姓。所在驰驿发遣。仍终身禁锢。纵更大赦。不在量移之限。其期周以上亲属。并配隶边州远郡禁锢。部曲奴婢并纵之。余依百官所议施行。 


      　　曹翰削夺在身官爵登州禁锢诏太平兴国八年五月壬申 

      　　威塞军节度使、判颕州曹翰。偶以常材。荐登贵仕。有羊质虎皮之诮。无饮冰食蘖之心。擢登将坛。兼领郡政。颇彰贪暴之迹。尚推宽大之恩。而乃为恶务滋。知过不改。赋敛民户。盗用官钱。擅筑烽台。私蓄兵器。地接京辅。身拥节旄。恣为奸谋。首败王度。百辟集议。有司定刑。必行枯木之诛。以正金科之法。特宽极典。式示深仁。削名籍而为民。俾禁锢于近地。周全大体。深屈常刑。其曹翰在身官爵削夺。御史台遣吏送登州禁锢。所有盗用颖州官仓米麦及官钱帛。并令征纳。其部下赃钱及擅敛粟麦丝绵等。特与除放。侵官地为蔬圃果园。悉籍入焉。 


      　　胡旦谪官制太平兴国八年十二月丁未 

      　　右补阙直史馆胡旦。猥以庸琐。谬升科级。兼领太史。为吾近臣。顷以江淮漕运。俾司其事。赏赐甚厚。恩奖备至。年少气锐。所为不法。朕思欲全度。尽与洗涤。俾领东海。欲其自新。而乃沉湎于酒。恣行鞭朴。妄奏部下吏课最。以图侥幸。增置胥吏。侵用官钱。丑迹升闻。逮捕系狱。证左已具。适会大赦。朕犹示含垢之道。未行黜幽之典。俾在禁掖。司吾策书。乃敢献颂阙廷。毁讟公辅。词意狂悖。莫甚于兹。人之无良。惟日靡足。言之不善。虽远必违。岂可寘于周行。所宜投之四裔。尚通朝籍。俾隶方州。我非无恩。尔宜自省。可授殿中丞充商州团练副使。依分司官例支给半俸。仍不得签署州事。 


      　　责陈象舆等诏端拱元年三月甲戌 

      　　爵禄所以育贤能。刑罚所以正纲纪。顾尔回邪之辈。玷予明备之朝。爰举宪章。是为公议。盐铁副使户部郎中陈象舆等。自膺选任。累践清华。戴君既乏于尽忠。结党乃通于非类。险诐无已。踪迹自影。宜并寘于严诛。用显惩于多士。特宽穷究。以示恩容。俾佐郡城。颇屈刑典。尔宜自省。法不虚行。象舆可责授复州团练副使。度支副使刑部郎中董俨可责授海州团练副使。司封员外郎知制诰胡旦可责授坊州团练副使。右正言直史馆梁颢可责授虢州司户参军。 


      　　责侯莫陈利用诏端拱元年三月乙亥 

      　　郑州团练使、侯莫陈利用。身本贱微。性惟险诐。结党潜诬于良善。在官但恣于踰违。恶迹满盈。丑声腾沸。尚尸荣于列郡。寔有玷于清朝。宜屏奸邪。用行黜削。可除名配商州禁锢。 


      　　张佖夺俸诏端拱元年十二月丁卯 

      　　户部郎中、判考功张洎、审定故秦国王钱俶谥议。爰引旧章。皆有典故。虞部郎中判太理寺张佖、学识甚浅。敷陈失实。免其降黜。特示含容。仍夺一月俸。所有尚书省详定谥号。依张洎所奏。 


      　　责田锡等诏淳化三年五月丁未 

      　　户部郎中、知陈州田锡、通判殿中丞郭渭等。辍自通班。委之共理。听讼之际。所宜尽心。近者部民张矩杀人。系狱殆逾两月。曾不虑问。以至稽留。逮捕证左。数百千章。寻令遣使鞫核。论报弥年。次下宪司。方见情状。枉挠刑狱。职汝之由。宜申谴黜之文。以惩简慢之罪。锡可责授海州团练副使。渭可责授郢州团练副使。 


      　　责侍卫步军都虞候峰州观察使王荣诏淳化五年正月戊辰 

      　　王荣、总藩卫之兵。居爪牙之任。赋禄甚厚。注意非轻。比者肃奉戎师。出佐边郡。军政益坏。将略无闻。而专殖货财。规求盈羡。侵取官地。莳为疏圃。单醪之惠。不及于军中。三牲之养。颇亏于膝下。玷辱风化。孤负宠灵。合正刑章。以谢中外。尚以顷依藩邸。屡从征行。录以尺寸之劳。俾居环列之尹。勿忘改过。用体匿瑕。可责授右骁卫大将军。 


      　　责吴元载诏 

      　　西上合门使、富州刺史吴元载。顷者辍于近侍。畀以维藩。矧兹富庶之邦。合行易宽之政。元载持法太急。御下少恩。庸人扰之。民用胥怨。致兹俶扰。职汝之由。及受代归朝。趣装离郡。负担之人甚众。关市之征靡输。虽清白检身。固绝脂膏之染。而道路以目。岂无薏苡之嫌。矧又肩舆而行。颇为十手所指。合从严谴。以正常刑。尚念世勋。屈兹邦典。可责授郢州团练使。不签署州事。 


      　　责西京作坊副使度支都监赵赞诏至道元年正月丁卯 

      　　具官某。迹惟寒贱。心本回邪。顷以曾历钱刀。骤加任用。补报无效。奸诈日彰。务交结以进身。寔狡恶而成性。据其深罪。合寘严科。爰顺发生。特从宽贷。俾惩恶党。宜隶方州。其削夺在身官爵。并一家配隶房州禁锢。仍限令日内进发。所在驰驿发遣。 


      　　黜翰林学士尚书礼部员外郎知制诰王禹偁制至道元年五月甲寅 

      　　具官某。顷以文词。荐升科级。而徊徉台阁。颇历岁时。朕祗荷丕图。思皇多士。擢自纶阁。寘于禁林。所宜体大雅以修身。蹈中庸而率性。而操履无取。行寔有违。颇彰轻肆之名。殊异甄升之意。宜迁郎署。俾领方州。勉务省躬。聿图改节。可工部郎中知滁州。 


      　　责前陕西转运使尚书工部员外郎郑文宝等诏至道元年十月丁丑 

      　　具官某。顷者擢自周行。出司漕挽。地接夷落。方切于羁縻。民属流亡。尤先于煦妪。而乃自率胸臆。妄作聪明。筑垒沙碛之中。赢粮边徼之外。轻变禁法。遂致驿骚。重挠吾民。遂成逋播。靡洛居于官次。但生变于边疆。杼轴其空。金革未息者。职汝之由也。合从萧斧之诛。以快搢绅之议。俾居令长。深屈宪章。可责授郴州蓝山县令。所在驰驿发遣。转运使尚书吏部员外郎卢之翰。责授国子博士。转运如故。 


      　　张齐贤分司制咸平五年十月丁亥 

      　　右仆射判永兴军府事张齐贤。早阶显重。荐陟公台。位居端揆之崇。任总藩维之剧。官师之重。仪刑式瞻。而乃悦媒氏之甘言。利寡妇之私帑。讼端是构。物议交暄。宜用小惩。俾循深咎。可太常卿分司西京。 


      　　梁鼎罢度支使诏咸平六年五月甲寅 

      　　关陇之右。金革未宁。调发所资。用度为急。眷鹾咸之所产。利贾贩而有经。度支使陕西置制使右谏议大夫梁鼎。职任均财。议陈变法。俾伸裁制。庶司便宜。曾微远图。苟狥独见。公私大扰。储峙益空。徒乱旧章。颇喧群议。俾停使务。用儆官常。可罢度支使。守本官。 


      　　责朱台符等诏景德元年九月辛丑 

      　　国家选才干之臣。分漕运之任。苟能尽瘁。罔有不臧。其或靡务和同。互陈利害。当兹剧选。何以协宜。屯田郎中杨覃、工部员外郎直史馆朱台符。辍自周行。并司外计。自临职务。亦涉岁时。而各率胸襟。蔑闻公共。台符则但能改革。有异酌中。覃则止务因循。莫能尽力。殊乖辑睦。日有异同。洎遣谳官。往询事理。违例之状。昭然可知。将肃朝纲。合行严谴。念经任使。尝效勤劳。犹领郡符。寔从优典。勉亲民政。更慎官箴。覃宜知随州。台符宜知郢州。取便路赴任。仍令御史台传告诸路转运使副：各令儆戒。 


      　　张舒等赎铜诏景德四年九月乙丑 

      　　宣圣之祠。布在郡国。傥加完葺。属在官司。辄赋民财。是违诏令。致其牒讼。宜举刑章。知耀州起居舍人张舒等。并依法赎铜。 

      　　贬朱抟诏景德四年十二月丁未 

      　　贬授潭州湘阴县令朱抟。向守郡符。妄形奏牍。自干公宪。合寘严科。且示包容。俾居宰字。荷兹优贷。诚合知非。而愈恣胸襟。曾无悛革。蓄藏旧藁。炫惑于人。果致奏陈。益彰狂瞽。黜居别乘。尚示从轻。可贬徙衡州别驾。 


      　　责边肃诏大中祥符五年四月乙丑 

      　　枢密直学士给事中边肃。早升门籍。颇负时材。屡委藩条。擢参禁列。荐分朝寄。出守翰垣。而靡慎操修。黩于货贿。合从严谴。用警群伦。念其顷在刑台。尝亲戎事。颇输臣节。克效勤劳。特轸予衷。免于吏议。止从削秩。仍列贰车。可追夺三任。授岳州团练副使。不署州事。 




      ●宋大诏令集卷第二百四 

      　　政事五十七 贬责二 

      　　龙图阁直学士工部郎中知河南府兼留守司同群牧事陈尧咨可落龙图阁学士依前工部郎中知邓州制 

      　　朕以眷待近臣。讲求政本。俾藩宣而是寄。期条教以克遵。其有行或越思。事致过举。必加惩艾。用肃群伦。具官某。早以隽才。中吾首选。荐登清显。聿着劳能。内阁至崇。适分于严直。近都为大。方委于绥临。而乃不守朝章。大招物论。责实无隐。伏辨甚明。特示矜宽。免兹推鞫。宜罢参于禁职。仍移莅于列城。勉新令猷。以补前过。可。 


      　　判馆合左藏等库官典罚铜诏大中祥符八年四月癸酉 

      　　维城之邸。束緼延灾。虽绠缶之救皆勤。且郁攸之纵方甚。而中秘图书之府。崇文典籍之司。洎乎宫禁之间。帑库所在。延燔遽及。莫克于保完。官守攸分。宜惩于旷慢。止从宽典。明示深慈。其判馆合官、左藏香药天书法物库监官各罚铜四十斤。职掌专典各罚二十斤。 


      　　责宫苑使奖州团练使李溥诏天禧二年四月戊申 

      　　宫苑使奖州团练使李溥。职任乖方。讼端斯构。比令按鞫。验其沓贪。以市贾而欲赢。且簠簋之不饰。罪状咸露。宪纲何逃。但以尝委事权。颇经烦使。范镕宝像。供亿真庭。历岁滋多。输勤可念。式逢恩宥。特示宽矜。黜处贰车。仍列近服。可责授忠正军节度副使。不得签署州事。 


      　　寇准太常卿知相州制天禧四年七月丁丑 

      　　朕恭守丕图。思凝至化。宠绥庶品。敦洽太和。眷惟大臣。夙所尊任。苟或有愆视履。罔叶注怀。用塞群言。示兹申警。太子太傅莱国公寇准。早事先帝。亟升近班。洎予缵承。弥所优待。向从会府。擢正鼎司。出践天台。累承藩寄。复升枢宥。擢领麾幢。位兼将相之崇。恩厚股肱之契。去岁畴其宿望。再委国钧。盖繄寅亮之谋。以弼缉熙之政。而将明莫显。声实靡孚。舆议交諠。朝章失序。加以罔思兢慎。不肃门庭。交结匪人。亏伤大体。顾其状迹。因事而章。谅惩劝以难私。在刑典而曷舍。尚以践扬既久。体貌素隆。特屈彝章。仍居峻品。勉布条职。勿忘省循。可特授太常卿知相州。 


      　　盛度王曙落职知外州诏天禧四年十月丁丑 

      　　人臣之道。忠正是资。苟违恪谨之风。曷逃降黜之咎。翰林学士兵部郎中知制诰盛度、枢密直学士给事中兼太子宾客王曙。本用儒术。登于仕途。中外践更。岁时绵久。尝委剧繁之任。遂升侍从之班。而罔遵典彝。不慎交结。察其状迹。颇甚着明。有犯官箴。自贻常宪。削禁庭之近职。司符竹于外方。期尔省循。荷兹宽宥。度可依前兵部郎中知光州。曙可依前给事中知汝州。并落职。 


      　　寇准贬道州司马诏天禧四年八月壬寅 

      　　刑罚之设。天下之公共也。苟当其罪。予曷敢私。太常卿知相州莱国公寇准。爰自先朝。早膺荣遇。便蕃恩宠。践履清华。属朕缵承。弥深柬注。出奉节麾之寄。入登枢宰之崇。而不务敦修。密萌凶慝。辱予辅弼。玷乃搢绅。特屈宪章。免其流窜。黜居典午。允谓宽恩。可贬授银青光禄大夫行道州司马。仍以其事传告诸州。御史台揭榜朝堂。以示百辟。 


      　　寇准贬雷州司户敕干兴元年二月戊辰 

      　　敕。为臣之辟。莫大于不忠。治国之经。务从而去恶。矧获罪于先帝。尚屈法于公朝。世所靡容。朕安敢舍。银青光禄大夫道州司马寇准。荷二圣之顾。极三事之崇。每推诚而不疑。当捐躯而有报。而乃包藏凶德。背弃大恩。与逆寺以通谋。构厉阶而干纪。果上穹之降谴。俾渠魁之就擒。始其告变之辰。适当违豫之际。阽危将发。震骇斯多。虽驰驿以窜投。盖忌器而隐忍。静思及此。可为寒心。属予一人。肇缵丕构。欲邪正之洞别。在赏罚之惟明。特贬遐方。庶塞舆议。全其微命。足示于好生。正乃常刑。式申于禁暴。谅非获已。尔惟自贻。可贬授将仕郎守雷州司户参军、员外置同正员。 


      　　李迪衡州团练副使敕同上 

      　　敕。附下之私。法当必罚。济恶之衅。理难独矜。属兹缵绍之初。大判忠邪之路。其有尝居重任。每务诡随。爰究验于事端。宜申严于朝宪。尚书户部侍郎知郓州李迪。幸由上第。亟践清涂。才踰星纪之龄。遽贰鼎司之正。超擢之速。伦辈绝偕。骤正宰衡。尤为非次。伊丑徒之构乱。萌巨孽而有初。渎挠先朝。震惊群听。自剪夷于首恶。见傅会之有由。特示含容。贵全终始。逮于罢免。尚莅蕃宣。基命维新。政体尤慎。稽诸公论。难掩宿愆。岂可未正彝章。犹居崇秩。谪于遐服。处以贰车。兹寔自贻。无忘深省。可贬授银青光禄大夫检校尚书水部员外郎充衡州团练副使。不得签书本州公事。 


      　　宣徽南院使镇国军节度观察留后华州刺史曹玮落宣徽南院使除授左卫大将军容州管内观察使就差知莱州制同上 

      　　敕。上之比下。在刑赏以无私。君之驭臣。盖进退而有礼。苟涉比周之迹。复怀觊望之情。尚举宽科。用全大体。具官曹玮。因缘旧族。际会先朝。膺恩顾以有殊。践官荣而不次。出奉守官之寄。入陪帷幄之谋。属凶人之擅权。构逆竖而干纪。遽因败露。旋就窜投。颇彰朋附之端。曲示含容之德。止解重柄。仍进崇资。以尝总于戎昭。遂复委于边要。而乃为国生事。辄扰于平民。徼时有功。罔念于前训。朕以肇承遗旨。恭绍洪基。将肃具寮。用申丕律。降居环卫之列。遥分廉问之权。任以方州。兹为薄责。苟能省过。姑务改图。当再造以是甄。岂一眚而斯弃。服我优假。汝惟钦哉。可。 


      　　尚书户部侍郎知青州周起责授太常少卿知光州制同上。 

      　　敕。励节砥名。人彝所尚。举直措枉。邦禁斯明。苟迹涉于比周。而履亏于端慎。宜申惩沮。以肃群伦。具官周起。早契昌辰。荐升华贯。擢赞枢衡之务。冀申帷幄之谋。属当国之臣。怙权稔恶。缔连逆竖。震挠先朝。朋附之踪。夤缘斯见。尚全至体。止罢近司。朕祗荷丕图。洽闻舆议。爰稽典宪。用屏凶邪。从坐之科。尔将安免。降居列牧。尚莅方州。咸示宽恩。聊从薄责。苟能改节。当复弃瑕。庶念自新。无或贰过。可。 


      　　给事中知杭州王随责授秘书少监知通州制同上 

      　　敕。王随。际会昌辰。践扬美仕。备掖垣之献纳。为望苑之采寮。而服道未豊。修身寡慎。比周非类。亏损素风。尚居封驳之曹。未塞众多之论。蓬山亚列。频海方城。俾省前非。用明薄谴。苟能祇事弥恪。悔过不疑。粗伸补报之恩。当示甄收之命。可。 


      　　给事中知海州王曙贬检校尚书水部员外郎充郢州团练副使兵部郎中知光州盛度贬水部员外郎和州团练副使制同上 

      　　敕。爵赏所以劝能。刑罚所以惩恶。执兹二柄。驭乃庶邦。其或阶缘进身。比周成性。由径以希用。挟私以败名。当景命之惟新。在公议而难舍。具官某。早膺委遇。继荷宠灵。擢升密近之班。仍参调护之列。罔思补报。但有觊觎。傅会所亲。全亏于物望。交通宫竖。自罹于宪章。处之列城。聊示薄谴。未塞众多之论。宜行黜降之文。授以贰车。俾省前咎。尚为优贷。勿谓无恩。可。 


      　　秘书丞监抚州盐酒税张子皋降授大理寺丞余依旧制同上 

      　　敕某。邦禁斯设。本以闲邪。臣范使稽。所宜守正。苟涉比周之状。宁逃谴责之文。惟尔早策科名。荐登官秩。辄附权臣之党。颇殊端士之风。迹有夤缘。事皆干预。荷先朝之含垢。举常典以惟轻。朕恭绍丕图。重违舆议。惩其元恶。投彼遐陬。爰生从坐之科。止行末减之命。元棘丞率厘务如初。足示矜宽。勉自循省。可。 


      　　杜尧臣等责除虞部员外郎兵部员外郎知齐州段惟几责授太常博士差监蕲州盐酒税务制同上 

      　　敕。卫尉少卿知安州杜尧臣等。仕进之方。贵乎守道。邦国之宪。谨乃惩违。惟尔久服簪绅。屡承委使。履有殊于慎行。迹备见于附邪。属当嗣极之初。方申去恶之令。稽于公论。宜儆朋非。爰示左迁。犹为宽典。恪居所职。当念前尤。可。 


      　　朱巽宁国军节度副使梅询池州团练副使并不签书本州公事制同上 

      　　敕。护国军节度副使朱巽、怀州团练使梅询等。早践华资。迭膺荣委。或任司藩阃。或职总漕翰。属以孽类朋奸。稔谋构乱。惟兹咸镐之域。首兴变诈之谋。尔等尝所荐延。已彰昵比。不能防察。复致惊骚。先帝务在矜宽。聊从降谴。当丕承之伊始。顾群议之益暄。特移江介之区。未改宾筵之职。荐申警厉。深自省循。可。 


      　　林陶检校比部员外郎充歙州团练副使不签署本州公事制同上 

      　　敕。太常博士林陶。早以士流。齿于朝缀。亦尝倅郡。盖俾效能。而靡念矜修。唯兴嚚讼。荐令厘务。姑示惩违。益复持人之短长。未尝思己之愆咎。所至之地。苦其害群。于兹累年。罔或迁善。是从申儆。俾列贰车。苟能洗节以悛心。当复寘行而备用。如其终怀弗类。尚蹈前非。必议窜投。永绝甄录。汝寔自取。吾岂弃人。勉佩训词。无烦刑律。可。 


      　　丁谓贬崖州司户敕干兴元年七月辛卯 

      　　敕。无将之戒。旧典甚明。不道之辜。常刑罔舍。苟露挟邪之迹。宜申去恶之文。具官丁谓。早践台司。备隆朝眷。曾靡图于为报。乃公肆于非心。昵彼妖巫。馆于私舍。潜通诡计。假托神灵。与孽寺以连谋。幸先皇之违豫。将逞奸回之志。妄谈祸福之端。属朕缵临。觊专威柄。僻违之状。兹见于反常。毁讟之言。更彰于无上。比从罢免。犹示矜宽。既搜慝之旋闻。且阅实而具在。背恩弃德。一至于斯。窜处遐方。寔乃自取。可贬授将仕郎守崖州司户参军、员外置同正员。 


      　　王从益降官制 

      　　敕。右谏议大夫王从益。早由荫籍。爰袭衣缨。尔父近有奏陈。冀从训诱。特迁闺列。伴侍家庭。而乃辄发文移。轻干府政。靡遵彝检。寔慢朝经。向示矜宽。免其推鞫。止令降秩。无忘省躬。可。 


      　　霍炳陈州长史制 

      　　敕。榷易使翰林医官使霍炳。先皇不豫。屡易炎凉。尔职当侍医。药砭靡效。俾从降谴。用示朝章。可。 

      　　任中行度支员外郎监许州酒务任中师太常博士监宿州税制 

      　　敕。兵部员外郎任中行、左正言任中师等。率以文科。列于朝着。由乃兄之贰政。属肇位之均恩。曾罔被于亲嫌。遽越升于班序。方明淑慝。尤在澄清。俾复常资。仍分厘务。用惩非据。无忘省躬。可。 


      　　祖士衡落知制诰知吉州制 

      　　敕。礼部郎中知制诰祖士衡。夫位列禁垣。班参法从。时惟隽选。允谓清阶。苟率履之有愆。谅居职而奚称。尔早登殊级。绰负敏文。且彰应务之能。久处育材之地。擢升秘掖。同掌赞书。诚宜祇惕官箴。敦修儒业。乃于任使之际。靡闻畏慎之心。而又附托于权臣。交游其诸子。罔遵直道。颇积群言。宜罢纶曹。尚居兰省。出临名郡。兼委长人。勉申抚俗之方。无忘改过之美。可。 


      　　焦敏职方员外郎监渭州酒务制 

      　　敕。祠部郎中知晋州焦敏。久服朝荣。获登郎省。顷膺郡寄。守在平阳。报政蔑闻。隳官有素。罔念靖共之训。备彰趋附之踪。再领藩条。允喧物论。方明纪律。用汰品流。降处外郎之曹。仍分厘务之任。聊兹申儆。无忘省非。可。 


      　　章频比部员外郎监饶州盐酒税制 

      　　敕。侍御史知宣州章频。幸遘昌时。列于通籍。向膺朝选。擢预宪僚。罔敦平允之心。曷副准绳之职。暄于群论。颇异首公。岂可尚处清阶。仍临剧郡。就易郎曹之秩。退居榷署之司。用儆当官。勉于省己。可。 


      　　责提转不案李应机诏天圣二年二月丙戌 

      　　外台之官。责在刺举。知兖州李应机。在郡不法。肆行贪残。当职靡言。咎将安执。其本路转运使刘明恕、李允元、提点刑狱尚霖、郭位特免勘。各罚铜二十斤。 

      　　曹利用责左千牛卫上将军知随州制天圣七年正月丙辰 

      　　朕讲求至治。遵御群贤。庶期同德之臣。共守大公之道。苟违邦宪。安敢自私。推诚保德忠亮守正翊戴功臣、保平军节度、陕州管内观察处置等使、开府仪同三司、守司空、检校太师、兼侍中、行陈州大都督府长史、判邓州军州事、兼管内劝农使、上柱国、郓国公、食邑一万三千三百户、食实封四千八百户曹利用。履三事之荣。赋万钟之禄。靡畏亢盈之祸。寖沦骄恣之风。而曹汭早被赏延。寔乃犹子。适官乡邑。将构凶谋。窃侔南面之仪。以服中央之色。仍令丑类。辄效山唿。何乃骨肉之间。全失义方之训。属者解于枢近。出抚藩垣。虽示宽恩。未符公议。兴言勋旧。忍寘严刑。降居环卫之资。往奉方州之寄。所宜自省。无曰非辜。可特授银青光禄大夫、检校司空、兼御史大夫、左千牛卫上将军、知随州军州事、兼管内劝农使、上柱国。仍令供奉官陈崇古御史台驱使官赵宗谅乘驿伴送至州。 


      　　曹利用责崇信军节度副使房州安置制天圣七年二月癸酉 

      　　敕。银青光禄大夫、检校司空、左千牛卫上将军、知随州曹利用。被遇先帝。擢在右府。不思忠荩。以答宠荣。每恣睢以怙权。久包藏而伺隙。向缘从子。密构凶谋。止降官资。尚居藩翰。罔知内省。自谓非辜。复赃状以继彰。致狱成而来上。合行削借。以警当官。犹怀旧劳。深屈常典。尔宜自讼。以识宽恩。可特降授左散骑常侍、兼御史大夫、上骑都尉、充崇信军节度副使房州安置。官为津置行李。仍命入内供奉官杨怀敏防护至州。其房州知州监押。并别选差人。 




      ●宋大诏令集卷第二百五 

      　　政事五十八 

      　　贬责三 

      　　责钱惟演崇信军节度赴本镇诏明道二年九月丙寅 

      　　王者收贤材而经至治。厉名器以示大公。有凭世资。遂冒天宠。苟未符于人望。则难屈于朝彝。推诚保顺崇仁宣德协恭亮节翊戴功臣、泰宁军节度、兖州管内观察处置等使、开府仪同三司、检校太师、同中书门下平章事、兖州大都督府长史、判河南府兼西京留守司、上柱国、彭城郡开国公、食邑一万三千户、食实封四千五百户钱惟演。蚤以艺文。历更华要。罔知富贵之慎。乃贻负乘之讥。历言兹多。为善何有。三星之媾。姑务结于戚藩。百两所迎。率相依于权利。乃复妄议宗庙。越侵宫常。执宪以闻。于法奚逭。朕念昔祖考。尝着勋劳。尚曲示于宽恩。止改从于别镇。黜其兼领。聊以绳违。于戏。公侯之家。鲜克由训。将相之任。难以并荣。其省尔躬。往祗朕命。可特授检校太傅、使持节随州诸军事、行随州刺史、兼御史大夫、崇信军节度观察处置使。仍赴本镇。 


      　　责杨崇勋制景祐元年八月辛酉 

      　　春秋之义。赏罚盖存于至公。天地之仁。始终固全于大德。其有往陈密事。理涉厚诬。致深平世之文。曷御宜升之请。推诚保德崇仁忠亮翊戴功臣、河阳三城节度、孟州管内观察处置河堤等使、光禄大夫、检校太尉、同中书门下平章事、使持节孟州诸军事、行孟州刺史、判陈州军州事、上柱国、宏农郡开国公、食邑一万七千户、食实封三千户杨崇勋。早登勇爵。自励忠图。遂分节制之权。乃居宥密之地。比崇公衮。出莅价藩。方委遇之不疑。俄幽冤之有诉。尔顷以急变。闻于先朝。故怀政被蒙恶之诛。怀信婴诬告之辱。虽已行于昭雪。固难逭于典彝。然念尝为弼臣。屡经沛泽。聊解台符之重任。且更淮服之近藩。于戏。典法有常。不可以恩而遂废。神灵非昧。不可以幽而或欺。其勉自思。以对成命。可特授依前检校太尉、使持节孟州诸军事、行孟州刺史、兼御史大夫、充河阳三城节度、孟州管内河堤等使、知寿州军州事、兼管内劝农使。 


      　　责范讽等诏龙图阁直学士给事中知兖州范讽、责武昌节度行军司马。新广南转运祠部员外郎庞籍、降太常博士。知临州军东头供奉官吴守则追官。 

      　　怀谖罔上。前训之深惩。挟党背公。群言之尤疾。范讽早由宦牒。洊服朝伦。曩嘉论事之能。擢处诤臣之职。而乃性资伪辩。志骋比周。顷主计文昌。冒干赏典。吴守则尝司国帑。未结年劳。辄废格于旧条。爰保任于空簿。加以内营产利。外托廉贫。假什物于禁司。形妄言于奏牍。仍于列郡。辄市公田。因宿昔之荐论。致州县之阿狥。洎从讯逮。诚露欺诬。既具狱之上闻。合免官而俟报。擅还治所。尤骇舆情。特申降黜之科。用判忠邪之类。庞籍比参朝选。亟贡囊封。事虽失于审详。理当从于矜贷。噫。事君尽节。乃克倚于宠荣。行己弗臧。盖自取于尤悔。凡百多士。宜悉朕怀。 


      　　范仲淹落职知饶州制景祐三年 

      　　为臣之方。宜怀于儆畏。御下之道。亦贵于甄明。惟参列于近联。方试能于剧职。苟愆诚节。奚逭国章。吏部员外郎充天章合待制范仲淹。早以艺文。预升科第。洎周旋于仕牒。颇奋发于时才。向者采其直诚。寘诸谏列。旋由轻肆。出领麾符。未忘献纳之勤。遽委蕃宣之任。俄升侍从。亟俾召还。察乃强敏之材。付以浩穰之治。不次之遇。于时罕伦。所宜慎重尔为。靖恭于着。率循矩度。以答宠光。而每因进对之时。屡谈时务。姑挟谋身之利。辄兴摇众之端。离间大臣。历加诋毁。交结在位。阴有荐论。动形危害之言。居显比周之迹。矧惟京府。表则四方。顾决讼而罕精。多肆情而自用。观兹吐论。视乃操心。将罔惑于听聪。明张皇于朋势。侵扰邦政。黩惊朕师。按以常刑。宜当峻罚。尚申矜宥。聊示降惩。罢汉合之班荣。分鄱阳之牧守。往服兹命。无忘省躬。可落天章阁待制知饶州。 


      　　郭劝李渭责官制宝元 

      　　禄以赋能。罚以黜罪。有国之彝典。况边阃之寄。觇候不明。款附之人。绥怀无状。苟宽深责。曷警在公。前尚书工部郎中郭劝。尚食使、惠州刺史、知磁州李渭。早缘履历。寖列华班。向眷西土之人。遂分延水之重。委之郡寄。付以兵钤。时属狡寇缮完。阴图僭越。辄驰单使。公献慢书。而尔等职在揣情。事无不达。加以向顺之族。挈孥归来。备陈羌贼之谋。愿加天讨之略。尔复暗于未兆。忽为空言。械以送还。覆而不奏。称忠勤于虎口。甘愤疾于贼心。稔彼凶残。致兹侵轶。静言其始。非汝孰尤。虽已寘于宽科。顾未厌于公议。宜从再降。以肃旷官。郭劝可特授依前尚书兵部员外郎。依前持服。李渭可特授右监门卫将军依前惠州刺史。 


      　　李淑落翰林学士制庆历八年十一月乙未 

      　　国家以肇基艺祖。眷命上穹。盖敦揖让之风。匪尚干戈之事。翰林学士、兼端明殿学士、尚书礼部侍郎、知制诰、史馆修撰李淑。早登清贯。博览旧文。因近壤以颁条。指故陵而发咏。援古有失。于义未安。致人言而上陈。在国章而奚逭。第解禁林之职。仍升内合之名。往厘别都。宜服宽渥。可落翰林学士。依前端明殿学士、兼翰林侍读学士、加龙图阁直学士、集贤殿修撰、知应天府兼南京留守司事。 


      　　唐介责授春州别驾制皇祐三年十月丁酉 

      　　敕。殿中侍御史里行唐介。往被荐言。获陪宪职。不思忠荩。以答甄升。辄肆狂狷之言。阴为朋附之计。诋欺元宰。引荐外臣。迹其阴奸。宜有显绌。岭服之外。州佐是居。惟尔之行。所宜内省。可责授春州别驾。 


      　　唐介可改授英州别驾制皇祐三年十月己亥 

      　　敕某。早任宪僚。近因论事。动关诬罔。阴有荐延。迹既陷于诋欺。理难从于全恕。已黜居于上介。俾迁置于延陬。尚念荒遐之方。有恻哀矜之度。俾迁近服。仍佐方州。尚体宽优。无忘循省。 


      　　起居舍人杨畋降屯田员外郎西上合门副使曹修降洛苑使制皇祐四年九月丁巳 

      　　敕某等。朕以盗起五岭之徼。属时久安。未始有金革之备。致剽十余郡。大攻清海军。旷日而未殄。朕初命使者。发兵调师。而济远人之危。惟尔畋顷按湖外。有破荆蛮之功。惟尔修在陕西垒。习知边机之事。故起畋于庐中。而择修副之。其所以临遣之意厚甚。方贼势奔蹶。济沙头以逈。檄还前师。不时进击。而欲弃璧焚粮。为退保之计。夫统大兵之众。伐穷寇之党。顾出此策耶。朕甚不取焉。向之行也。有右史之秩。有上合之着。今以不职并罢。而名宠未夺。何足以劝耶。往祗旧服。以励以思。可。 


      　　宫苑使韶州团练使蒋偕降授北作坊使忠州刺史制同上 

      　　敕某。向獠蛮狂悖。震惊二广。剽掠郡县。残害士民。朕博求材武。往殄厥寇。以尔久御边陲。必知方略。进以使名之宠。加之团练之命。自汝攸往。经涉时月。朕尽夜忧劳。迟汝成效。而乃独肆狂妄。恣为轻率。奏陈无实。动辄失理。知护军统帅。有所议论。而移书台省。阴为自解。汝有曲直。当自处之。求助于人。其意安在。褫其新命。复于旧官。尔其慎思。体此宽典。可。 


      　　兵部郎中充天章阁侍制仲简可落待制知筠州制皇祐四年十月己卯 

      　　敕。唐镇五筦。而番禺为都会。遭时承平。故其俗盛而货蕃。朕间遣侍从材臣。以抚远人之安。今其堕事。朕心怃然。具官某。向以器能。擢贰计省。属南方择守。遂宠以内合之秩。委以右符之行。方邕寇之蹶。钞数郡之东。乃不能先计以搤溪岩之险。暨番酋请奋。仍抑众不遣。以至贼锋歘集。而使居民不得入保。戕辱士庶。毁焚官寺。掩夺兵器。掊积金犀。而势益得逞。比贼去城下。又纵杀羸弱而莫之省者。一方之毒。无甚于此。尔为民长吏。而自视得策乎。尚念完守一城。不加尔于严谴。止还禁职。犹寄使郡。尔其饬哉。可。 


      　　兵部郎中仲简可降授刑部郎中制皇祐四年二月丙申 

      　　敕某。自蛮獠之蹶。剽夺海隅。尔守五筦之会。既不能预为之御。迺强抑蕃众。失守险之策。暨扶老携幼。愿保城中。又拒而弗纳。至使兵防之具。一以资寇。民室被害。十室八九。朕尚念守城之固。才夺近职。寄以偏郡。如闻番禺之人。怀怨不已。言者交章。稔于朕听。不有显绌。何以谢远方之民。其上一秩。体予宽宪。可。 


      　　责降郭申锡仍榜朝堂诏嘉祐三年五月乙酉 

      　　朕常患民之好争。而风俗渐靡于薄也。思有以革正。非吾士大夫躬率以义而道之于善。则何以哉。三司盐铁副使郭申锡。官职事任。不为轻矣。所宜慎守所举、以道吾民者。属与参决。何议论之异。遂成忿争。章奏累上。辩诉纷然。敢为抵欺。行之自若。以至兴大狱。置对逾旬。参验所陈。一无寔者。士人之行乃至是。使吾细民。何所视效。其降申锡知滁州。仍榜示朝堂。 


      　　吕溱落职分司制嘉祐四年九月癸丑 

      　　有司。吕溱前在真定。委信小吏。至假官麴酿酒。又使人诣旁郡贸易私利。朕惟溱简直好节。立身有本末。其推诚不疑。使吏陷之法。不欲寘于理。以厉在位者。解溱近职。分务别都。溱之浚明高爽。固必有以矫其前失。朕亦不以一眚废。尔其勉焉。可落翰林侍读学士。依前礼部郎中分司南京。 


      　　吕溱降兵部员外郎依旧分司和州居住制嘉祐四年九月丙辰 

      　　敕。夫至治之世。耻言人过。德化成俗。朕所慕之。饬下以法。盖循公议。具官吕溱。材实之选。久列侍从。倚以文武。命守边剧。乃听用下吏。至以成麴私酿。易货旁郡。狱辞所逮。弹劾继上。俾罢禁职。分务别都。而谏臣切言。议论未塞。宜从贬秩。以示庶邦。其勉自修。朕不汝废。可授兵部员外郎依旧分司南京。于和州居住。 


      　　韩绛落御史中丞理检使本官知蔡州制嘉祐五年五月二十二日己酉 

      　　朕惟天下之务。听断为难。常求端良。共跻大治。夫风宪之地。纪纲所本。用人在职。岂不大哉。以尔韩绛。资赋朴茂。可寄言路。擢自内署。俾表政台。所期至公。以助信任之道。而无根之语。抗奏于前。诋伤大臣。事异政论。辄去官号。骇动朝听。虽开悟不惑。朕志固定。然纳税乖当。人其谓何。谏宪交章。愿正彝典。宜停执法之重。出分大帅之守。其励修省。以对宠私。可落御史中丞理检使。授依前谏议大夫知蔡州。 


      　　胡宗愈夺职通判真州诏熙宁三年六月丙戌 

      　　宗愈自领言职。未尝存心裨补朝廷治道。凡进对论事。必潜伏奸意。舍其事情。旁为邪说。以私托公。专在破坏正理。中伤善良。所为如此。而置之左右前后。岂非自蔽聪明。气焰奸慝。遂夺职。通判真州。 


      　　贬知庆州李复圭敕熙宁三年十月丙子 

      　　工部郎中直龙图阁知庆州李复圭。擅兴甲兵。讨荡边境。致敌人畔乱。扰我边陲。种落凋荒。膏于原野。可责授检校尚书工部郎中保静军节度副使。不签书本州公事。 


      　　范镇户部侍郎致仕制熙宁三年十月己卯 

      　　敕。举直错枉。古之善政。服谗搜慝。义所当诛。翰林学士、户部侍郎、知制诰范镇。材无任职之能。行有怀奸之寔。顷居谏省。以朋比见攻。晚寘翰林。以阿谀受斥。朕惟用旧。不汝疵瑕。而每托论议之公。欲济倾邪之恶。乃至厚诬先帝。以盖其附下罔上之丑。力引小人。而狃于败常乱俗之奸。稽用典刑。诚宜窜殛。宥之田里。姑示矜容。往服宠私。勿忘修省。可。 


      　　富弼落使相制熙宁四年六月甲戌 

      　　牧守之职。诚宜恤隐于民。州郡之官。固必承流于上。昔虽位于元宰。今寔司于价藩。安有上之命令。则颁而弗行。民之灾伤。则诉而不省。苟屈常宪。曷为至公。推诚保德崇仁忠亮佐运翊戴功臣、武宁军节度、徐州管内观察处置等使、开府仪同三司、检校太师、行尚书左仆射、同中书门下平章事、行徐州大都督府长史、上柱国、郑国公、食邑一万一千户、食实封四千二百户富弼。天赋忠纯。世推经济。荐更清近之选。益奋谟明之才。当仁祖之视朝。已尊持于钧轴。暨英考之纂极。复首冠于枢衡。逮于眇躬。处以上相。爰恳求于补外。寔罔替于注怀。既吏议之有闻。于文法而难避。宜仍端揆之秩。上还衮钺之名。俾移汝坟。贵便京洛。于戏。无私立政。聊示降升之权。图旧为心。终全进退之礼。当体恩遇。勿忘训言。可特授依前行尚书左仆射、判汝州军州事、兼管内营田堤堰桥道劝农使。 


      　　削夺沈起官爵诏熙宁九年正月丙寅 

      　　沈起昨在广西。妄传密受朝廷意旨。经略讨交州。又不俟诏。擅委边吏。招接恩靖州侬姜美。及于融宜州溪峒疆置城寨。虚奏言蛮众内附。既兴版筑。果致叛扰。杀土兵丁校官吏以千数。今交贼犯顺。宜獠内侵。使一道生灵。横遭屠戮。职其致寇。罪悉在起。了无疑者。朕为人父母。视此远方无辜之民。横罹灾害。深所哀悼。沈起可贷死。削夺在身官爵。送远恶州军编管。 


      　　王中正种谔降官制 

      　　朕大兴士众。属尔等以伐羌。固将举其巢穴。非徒却敌收并塞之地而已。兵西出则近。而尔东繇绥德回远之路。以疲士马。费刍粟。致功用不集。中正议既不审。又约有分地。当攻其左。而不能奋击以歼除丑类。夫军赏吾必行。而罚亦安得已哉。是用按尔之罪。降秩有差。其体宽恩。尚思报称。可。 


      　　尚书祠部员外郎直史馆苏轼责授黄州团练副使本州安置制元丰二年十一月 

      　　敕。具官某。稍以时名。获跻显仕。列职儒馆。历典名城。报礼未闻。阴怀觖望。讪毁国政。出于诬欺。致言职之交攻。属宪司而辩治。诐辞险说。情寔具孚。虽肆宥示恩。朕欲从贷。而奸言乱众。义所不容。黜寘方州。以励风俗。往服轻典。毋忘自新。可。 


      　　翰林学士权知开封府蔡延庆落职知涤州制 

      　　敕。学士以论思献纳为官。而开封典治京邑。惟忠言谅直。有辞学政事之能者。宜在此选。苟怀邪失职。则为时起羞。具官某。顷以艺文。寘于法从。擢尹畿甸。入践禁林。宜思守公。以称荣遇。而乃显为奸慝。弃义狥私。交通中人。屈挠国法。申朋比之志。忘侧媚之耻。累伤国体。无甚于兹。言者力攻。深骇予听。褫职补郡。犹示宽恩。往自省循。毋重尤悔。可。 


      　　翰林学士兼侍读许将落职知蕲州制 

      　　敕。为左右侍从之臣。居京邑尹正之地。朕所信任。国之表仪。若夫怙奸不平。挟诈无耻。底于吏议。罚不汝私。具官某。出入禁严。典领要剧。不能靖共厥位。国尔忘家。以至阿蔽所亲。纵释有罪。干庠序进升之法。怀狱辞奏覆之欺。致物论之弗容。洎台章之逮治。罔知首服。犹肆诞谩。静言庸违。寔负器使。俾从显黜。以儆官邪。往服训辞。毋忘自讼。可。 


      　　李定落翰林学士罢御史中丞依旧太中大夫知河阳制闰九月二十七日奉圣旨、李定言府界养马事、既见朝廷罢黜向兼、元法亦无改更、定即更不敢论列、显是从初论、是有失审实、可落翰林学士、罢御史中丞、依旧太中大夫知河阳 


      　　敕。居纲纪准绳之地。为左右侍从之官。维行与言。朕所信任。拂于公议。罚弗汝私。具官某。拔自周行。寘诸华要。典领宪府。论事禁林。蓄马均民。抗章来上。逮枢臣之获罪。终新令之莫移。曾无片辞。复议得失。依违无寔。其理已明。稍黜旧班。俾临近郡。往承恩宥。尔毋弗钦。可。 






      ●宋大诏令集卷第二百六 

      　　政事五十九 贬责四 

      　　施邈责散官制元丰 

      　　敕。都官员外郎分司南京施邈。尔素行鄙丑。数冒邦宪。今既□□郎。分务而归。尚不悔悟。恣为奸利。干挠州邑。触法抵禁。益甚前日。污辱冠冕。斯可谓无耻之耻乎。清议之所共废。朝廷之所不容。黜副州团练。以□□墨。可责授检校水部员外郎充舒州团练副使。不签书本州公事。 


      　　沈括罢黜制元丰 

      　　敕。帷幄近臣。朕所与图事揆策。同休等戚者也。苟无忠固□□而首鼠两端。则法所当加。谊不得赦。具官沈括。朕自拔擢。寘之侍从。创法立制。汝皆与闻。而始不熟计利害。终则挟持浮说。进退希旨。反覆异言。□□此。朕何望哉。黜守方州。职兼书省。犹为恩贷。往自循思。可。 


      　　邓润甫落职知某州制元丰 

      　　敕。中司之任。以督察不法为职。朕之倚信。众所准平。事苟失□□骩法。具官邓润甫。蚤繇器使。擢列禁严。任总台纲。典治诏狱。而乃奏事不寔。奉宪失中。言涉诋欺。内怀顾避。宜从显黜。以肃庶士。退莅方州。并解□□。往务循省。体兹恩容。可。 


      　　陈绎降官落职知建昌军制 

      　　敕。太中大夫充龙图阁待制知江宁军陈绎。职居近列。出殿大□而规利营私。冒法抵禁。有司具狱。情实用孚。夫蔽罪至于除名。而论赃至于自盗。法所不容。朕犹尔恻。黜官夺职。尚莅一军。往其慎哉。以事终保。可□能图阁待制。特授中大夫知建昌军。 


      　　右谏议大夫知集贤院学士苏颂降秘书监集□□学士知濠州制 

      　　敕。京尹以平刑理冤督察吏属为职。近臣以徇公灭私一□□为宜。苟异于斯。义当谴黜。某擢置侍从。以畿部之政。而阿党庇亲。弃法纵心。擿语交关。与为道地。不平有迹。闻事于朝。乃叶有司。窃易文牍。姑□□匿。重成诋欺。褫秩谏垣。往掌偏郡。其务循省。毋忘宽恩。可。 


      　　太皇太后内出责军器监丞王得君诏得君上书云、今建言者不深推本末、乃斥先帝以苛名、而自沽讦直之誉、陵土未干、肆为丑诋。 

      　　予方开广言路。得君上章。谓言事者自沽讦直之誉。杜塞人言。无状若此。可罢职与外任监当。 

      　　李定责授朝请大夫少府少监分司南京滁州居住制 

      　　戴天履地。共知不孝之刑。自古及今。孰为无母之国。苟隳风教。必正条章。具官李定。服儒衣冠。诵古道义。擢起小吏。遽为迩臣。而初无欲报之情。终蔑所生之性。母怀爱也。虽禽犊且知之。人言孔多。良足愧悼。务忠所事。何善可称。天理人伦。汝乃自绝。典刑公议。夫复奚言。可特授朝请大夫少府少监分司南京。于滁州居住。 


      　　范子渊降知峡州制元祐元年 

      　　敕。朝请大夫新差知兖州范子渊。汝以有限之材。兴不可成之役。使无辜之民。置之必死之地。横费之财。犹可力补。而既死之民。不可以复生。此议者所以不汝置。而朕亦不得行赦原也。夷陵虽小。尚有民社。朕有愧于民。而于汝则厚矣。可依前官知峡州。 


      　　贾种民吕升卿知军通判制 

      　　敕。驾部员外郎贾种民、吏部员外郎吕升卿。天下有道。士知分义。流品清浊。各有攸处。如种民升卿。亦不汝弃。往服宠命。益祇厥官。种民可差知汉阳军。升卿可差通判海州军州事。 


      　　杨伋落职知黄州制 

      　　敕。国家临御百年。哀矜庶狱。好生恶杀。视民如伤。六圣一心。简在上帝。而市井无赖。谮诉公行。若廷尉治狱不苛。狱官议法有守。则仁圣在上。奸宄自清。岂有数年之间。坐致万人之祸。死者不复。谁任其辜。知庐州朝奉大夫充宝文阁待制杨伋。以患失鄙夫之心。而窃乘君子之器。欲与群小。共分告织之功。专务巧诋。以成疑似之罪。试加覆视。冤状了然。公议不容。弹章交上。聊从附下之罚。少谢无辜之民。服我宽恩。益务循省。可落宝文阁待制。依前朝奉大夫差知黄州。 


      　　吕惠卿责授建宁军节度副使本州安置制元祐元年六月辛亥 

      　　元凶在位。民不奠居。司寇失刑。士有异论。稍正滔天之罪。永为垂世之规。具官某。以斗筲之材。挟穿窬之智。谄事宰辅。同升庙堂。乐祸而贪功。好兵而喜杀。以聚敛为仁义。以法律为诗书。首建青苗。次行助役。军输之政。自同商贾。手实之祸。下及鸡豚。苟可蠹国而害民。率皆攘臂而称首。先皇帝求贤若不及。从善如转圜。始以帝尧之仁。姑试伯鲧。终然孔子之圣。不信宰予。发其宿奸。谪之辅郡。尚宜改过。稍畀重权。复陈罔上之言。继有砀山之贬。反覆惩诫。恶心不悛。躁轻矫诬。德音犹在。始与知己。共为欺名。喜则摩足以相欢。怒则反目以相视。连起大狱。发其私书。党与交攻。几半天下。奸赃狼籍。横被江东。至于复用之年。始唱西戎之隙。妄出新意。变乱旧章。力引狂生之谋。循致永乐之祸。兴言及此。流涕何追。迨予践阼之初。首发安边之诏。假我号令。成汝诈谋。不图涣汗之文。止为款贼之具。迷国不道。从古罕闻。尚宽两观之诛。薄示三危之窜。国有常典。朕不敢私。 


      　　张诚一责授右千牛卫将军分司南京制 

      　　敕。孝治之极。天下顺之。不子之罚。民不轻犯。而贵近之间。尚有诚一。朕甚伤之。乃者奸言诐行。蠹国残民之状。论者纷然。方议其罪。而悖德隐恶。达于朕听。考寔其事。至不忍言。诗不云乎。行有死人。尚或殣之。礼曰。父没而不能读父之书。何以为手泽焉。今汝之所为者。何为至此极也。纵朕不问。汝亦何颜处搢绅之列乎。相州观察使知潞州张诚一。可特授右千牛卫将军分司南京。 


      　　吴居厚责成州团练副使黄州安置制 

      　　敕。朝请郎充天章阁待制知庐州吴居厚。夫为吏有体。事上有方。苟异于斯。何所不至。尔使东道。事任岂轻。曾不是思。独以利贿。邀功造事。窖金一兴。而伤财蠹民。不可胜数。出纳有量。尔率私意以取嬴。课入有程。尔挟公威以剥下。怨讟并作。达予听闻。一方何辜。罹尔蟊疾。有司验状。诞谩庸违。人之无良。乃至于是。罔上蔑典。虽古有诛。黜贰州团。用申国法。无忘循省。服我宽恩。可特责授成州团练副使黄州安置。 


      　　邢恕责知随州制 

      　　敕。具官邢恕。西台侍从。敷行训词。与闻政几。选抡至重。尔早登儒馆。骤陟台郎。而洊历贵权。全非检慎。采之群议。难寘近班。尚假一麾。俾之循省。益思矜恕。罔蹈后艰。可依前承议郎权发遣随州。 


      　　吕嘉问责授本官知淮阳军制 

      　　敕。朝散大夫试光禄卿吕嘉问。汝言利则析秋毫矣。夷考其事。则不掩焉。盖与吏为市。张虚赢而冒实赏。自先帝时置吏钩考。而诡盗折阅。出入不可知。民至有破产流离而不能偿负者。欺诞如此。予何赖焉。尚假一麾。临长军垒。往宜循省。服我宽恩。可特授依前官知淮阳军。 


      　　蔡确落职知安州制 

      　　敕。朕体貌大臣。务全终始。善则藻饰褒显。以风励天下。有过则迁就避讳。以曲全旧恩。至于用法。盖不得已。具官某。早以才力。奋于下僚。旋蒙器使。致位元宰。弟硕不类。贪冒有素。而溺于私爱。以废公议。曲从举吏之请。遂成黩货之辜。其骄奢淫纵之状。理无不知。而涵养蒙蔽之甚。殆非体国。致烦言之并作。虽欲宥而不能。黜守小邦。仍褫旧职。往自循省。尚体至恩。可落观文殿学士。依前正议大夫知安州。 


      　　蔡确责授左中散大夫守光禄卿分司南京制 

      　　人臣之义。莫大于爱君。天下之诛。无先于讪上。具官某。奸回无惮。险诈不疑。以舞文巧诋为身谋。以附下罔上为相业。先帝与子。何云定策之功。大母立孙。乃敢贪天之力。阴得朋邪之助。显为众正之仇。日者宠荣亢满于宰司。赃贿贯盈于季弟。坐观侈靡之无度。不问贪叨之所从。徉若不知。潜与为地。朕既屈邦宪而贷硕万死。又抑人言而致卿两全。曾不反思。尚兹归怨。形于诅斥。播在咏歌。托深意以厚诬。包祸心而莫测。味斯人之作。见切愤于权宜。览观水之章。知乐逢于变故。夫岂沾沾而多怨。盖皆怏怏之余言。朕虽欲容。法不可赦。考杨恽南山之句。彼若无情。方孔融北海之谈。汝为有实。置之于理。谁曰不然。犹念股肱。曲全体貌。徐为进退之礼。慎保终始之私。尚以列卿。俾司留务。聊着为臣之戒。用严垂世之规。往服宽恩。毋贻后悔。可。 


      　　蔡确责英州别驾新州安置制元祐四年正月 

      　　敕。圣人察言以观行。要在去凶。春秋原意而定诛。贵乎当罪。义之所在。朕不敢私。责授左中散大夫、守光禄卿分司南京蔡确。象恭滔天。怀谖迷国。巧于伺候。有同林甫之奸。忍于织罗。无异俊臣之酷。追改云、同林甫之深阻、不易窥寻、□卢杞之奸邪、信其难辩。忠义痛心于四海。循良侧目于两朝。家积之殃。昧而不知。己求之祸。大而莫解。阴遣腹心之党。自称社稷之臣。欺惑众人。徼图后福。而赖神夺之鉴。天诱其衷。使以不道之言。发于缘情之作。险意潜惊于群听。丑辞明诋于慈闱。虽朕德之所招。顾母慈之何负。昨奉圣训。稍从宽科。而公议沸腾。予心憯怛。未丧朋邪之气。祗伤崇孝之风。欲有大功。已见魏其之志。耳非佳语。何疑崔炎之书。宜正典刑。以戒奸慝。假再生于东市。保余息于南荒。不独成朝廷今日之安。盖将为邦国无穷之计。往服矜贷。无忘省循。可特责授下阙 


      　　苏轼落职降官知英州制绍圣元年四月壬子 

      　　讪上之恶。众憝厥愆。造言之诛。法谨于近。矧弹章之荐至。孰公议之敢私。爰正常刑。以警列位。端明殿学士、兼翰林侍读学士、左朝奉郎、知定州苏轼。行污而丑正。学辟而欺愚。顷在先朝。稍跻清贵。不惟喻德之义。屡贡怀谖之言。察其回邪。靡见听用。遂形怨诽。自取斥疏。肆予纂服之初。开以自新之路。召从方郡。服在近班。弗讹尔心。覆出为恶。辄于书命之职。公肆诬实之辞。凡兹立法造令之大经。皆曰蠹国害民之弊政。虽托言于外。以责大臣。而用意之私。寔害前烈。顾威灵之如在。岂情理之可容。深惟积辜。宜窜远服。祗夺近职。尚临一邦。是为宽恩。无重来悔。可特落端明殿学士、兼翰林侍读学士。依前左朝奉郎知英州。 


      　　吕大防落职降官知随州制绍圣元年六月甲戌 

      　　朕昔嗣位之初。哀迷在疚。宣仁圣烈皇后。受托神考。专佑眇躬。屈揽繁机。事非获已。故亟进二三大臣。委以政事。庶几协济。共扬遗烈。观文殿大学士、左光禄大夫、知永兴军吕大防。被遇先朝。早历禁从。召寘丞弼。进登宰事。而乃幸时变故。密逞奸回。初则朋比冢司。继则窃弄国柄。力引死党。分置要地。因缘论事。假托训辞。诱为奸言。务快私忿。谓帘帷可以欺罔。谓谅阁可以面谩。凡经邦垂世之远图。与理戎斥地之成算。或妄肆改作。自矜变法之功。或轻用弃捐。意归黩武之过。交通近习。紊乱官仪。睥睨两宫。唿吸群助。恭惟太母。本以保辅为怀。岂以纷更为事。敢诬累于慈训。见包藏于异心。国论沸腾。边患滋炽。逮予亲政。犹尔擅朝。悖德自如。奸状斯显。尚务存于大体。故深遏于群言。而论者交章。迫以大义。谓有国之常宪。岂旧恩之可私。薄示降惩。少谢中外。其思自省。毋重后諐。可特落观文殿学士降授左正议大夫知随州。 


      　　刘挚落职降官知黄州制绍圣元年六月甲戌 

      　　昔者太母深处帷幄之中。朕方孤立士民之上。茕然在疚。罔知攸济。内则付托群公。外则通达言路。所赖有一德之士。不二心之臣。相与戮力。以康王室。苟怀异意。是辜委任。观文殿学士太中大夫知青州刘挚。在先帝时。以馆阁诸生。擢任要剧。虽中坐薄累。终不汝遗。夫何仇嫌。乃怀怨诽。自长御史。至登宰司。始以傅会权臣。奉承风旨。既又密布私党。倡导邪谋。论议交通。踪迹诡秘。诬诋圣考。愚视朕躬。首陈变法之科。终成弃地之令。纵释有罪。以归怨公上。污蔑异己。以诱胁众心。害贼忠良。不独遂中伤之计。窥伺禁省。将密为离间之谋。有臣若斯。维国之丑。向虽从于罢免。犹曲示于保全。夙负益彰。群言荐至。欺天之恶。非公论之可容。罔上之诛。顾常刑之敢逭。聊从薄责。以示旧恩。其务省循。毋重来悔。可特落观文殿学士、降授左朝议大夫知黄州。 


      　　苏辙降官知袁州制同上 

      　　事君者有犯勿欺。所以尽为臣之节。无礼必逐。岂容逃慢上之诛。太中大夫知汝州苏辙。父子兄弟。挟机权变诈之学。惊愚惑众。辙昔以贤良方正。对策于庭。专斥上躬。固有异志。有司言辙怀奸不忠。如汉谷永。宜在罢黜。我仁祖优容。特命以官。在神考时。献书纵言时事。召见询访。使预讨论。与轼大倡丑言。未尝加罪。仰惟二圣厚恩。宜何以报。垂帘之初。老奸擅国。置在言路。使诋先朝。乃以君父为仇。无复臣子之义。愎忮深阻。出其天资。援引儇浮。盗窃名器。专恣可否。畴敢谁何。至与大防中分国柄。罔上则合谋取胜。徇私则立党相倾。排嫉忠良。眩乱风俗。朕既洞察险诐。犹肆诞谩。假托虚辞。规暄朝听。比虽薄责。未厌公言。继揽奏封。交疏恶状。维尔自废忠顺之道。而予务全终始之恩。再屈刑章。尚假民社。往自循省。毋速后愆。可特降授左朝议大夫知袁州。 


      　　苏轼散官惠州安置制同上 

      　　左承议郎新差知英州苏轼。元丰间。有司奏轼罪恶甚众。论法当死。先皇帝特赦而不诛。于轼恩德厚矣。朕初嗣位。政出权臣。引轼兄弟。以为己助。自谓得计。罔有悛心。忘国大恩。敢以怨报。若讥朕过失。何所不容。仍代予言。诬诋圣考。乖父子之恩。害君臣之义。在于行路。犹不戴天。顾视士民。复何面目。乃至交通阍寺。矜诧幸恩。市井不为。搢绅所耻。尚屈典章。但从降黜。今言者谓轼指斥宗庙。罪大罚轻。国有常刑。非朕可赦。宥尔万死。窜之遐服。虽轼辩足惑众。文足饰非。自绝君亲。又将奚怼。保尔余息。毋重后悔。可特责授宁远军节度副使惠州安置。 


      　　梁焘落职降官知鄂州制绍圣元年六月乙酉 

      　　毁言废忠。圣朝共恶。谗说殄行。朕师是惊。既辨厚诬。宜申明罚。资政殿学士、中大夫知郓州梁焘。自登禁从。尝长谏垣。议论无补于朝廷。毁誉悉符于朋党。倡道群小。依凭所亲。巧构邪谋。力图激怒。掇取疑似之语。指为咒诅之端。首阳采苓。嗟谗言之可畏。南山种豆。迹冤状之甚明。使顾命之元臣。卒殒身于穷裔。重罔慈闱之听。有伤初政之仁。且彼未尝矜定策之功。而尔无故起贪天之谤。刻意不容之若此。处心积累之谓何。朕弗欲匹夫之向隅。忍闻一门之衔诉。伏阙不已。行路犹伤。汝亦何颜。孽乃自作。聊从谴黜。用示保容。尚其省循。毋重后悔。可落资政殿学士。降授左中散大夫知鄂州。 




      ●宋大诏令集卷第二百七 

      　　政事六十 贬责五 

      　　刘安世落职降官知南安军吴安诗降官落职监光州盐酒税务制绍圣元年六月乙酉 

      　　左承议郎、充宝文阁待制知成德军刘安世。左朝奉大夫、直集贤院、管勾西京嵩山崇福宫吴安诗。朕昔侍慈闱。日闻圣训。虚怀兼听。惟言路是优。推心不疑。惟柄臣是信。尔惟与尧俞岩叟光庭等。皆由权贵亲党。躐取朝廷要官。未尝一言。稍近忠厚。肆依群枉。图复怨仇。揣度事机。谓可施于欺罔。构造险语。遂密行于中伤。鼓倡矛戟之言。傅会棘藩之谮。论奏则合辞营惑。进对则固请诛夷。乃致无辜。寘于死地。自谓得计。兢进华途。逮于亲政之初。悼厥衔冤之久。矧叫阍之屡诉。洎弹章之继闻。灼见厚诬。为之伤恻。罪成尔手。虽当日之足矜。戚寔自诒。岂兹时之可贷。尚从薄责。往服宽恩。宜务省循。毋重来悔。安世可落宝文阁待制。降授左奉议郎知南安军。安诗可落直集贤院。降授左朝奉大夫监光州盐酒税。 


      　　韩川孙升落职川知坊州升知房州制同上 

      　　左朝请郎充龙图阁待制知虢州韩川。左朝散郎充集贤院学士权知应天府孙升。朕观自古奸邪用事。每惮正士。谋去正士。必借阴险鸷悍之徒。为之窥伺。以害不附己者。隐毒窃发。其伤寔多。前大臣光、公着。乘朕不言。引岩叟光庭等。欺罔帘帷。大防挚又用安世川升等。以善其后。皆以凡才。冒处禁署。妄矜小智。訿诋先烈。十年之间。同恶相济。岂以朕为终不足以察尔邪。呜唿。不忠甚矣。今首恶就斥。川升何逃。尚窃荣秩。曷慰公论。未即窜投。姑尔含贷。川可特落龙图阁待制。依前左朝请郎知坊州。升可落集贤院学士。依前左朝散郎知房州。 


      　　赵冲降官监当制检会常立元祐中供纳实录院文字、其间门人赵冲叙常秩事迹、内有不逊辞语、三省同奉圣旨、常立罢诸王府侍讲、追罢所借转通直郎、依旧郓州观察支使、添差监永州在城酒务、仍放谢辞、候任满罢、更不差人、奉议郎知河南府登封县赵冲、可特降授宣德郎、 
      就差监道州茶盐酒税务、升斗地基等场。 

      　　敕。赵冲。造言之刑。见于周官。讪上之慝。圣人所恶。尔为秩纪事。欲以传信。而措为无实之论。希合背公之党。词多悖慢。意在诋诬。秩子以同恶相济。原情定罪。诛有余责。降秩司榷。黜之远方。是谓宽恩。无忘自讼。可。 


      　　范纯仁降官制绍圣元年七月丁巳 

      　　敕、徇公背私。所宜尽节。附下罔上。何以为忠。尔比以世臣。擢预枢省。曾未积岁。遂登宰司。赖其悉心。辅我初政。方光、公着、大防等先后用事。汝则朋比居中。傅会奸谋。变乱先烈。首议弃地。贻患边防。轻负累朝之恩。曲成私党之意。自陷奸慝。屡致群言。深为涵容。久屈彝典。聊从薄责。无怠省循。可降授通议大夫。依前观文殿大学士知颖昌府。 


      　　王古落职制三省同奉圣旨、王古落待制、依前官知袁州、替郑民瞻、候替人到交割讫、依前发来赴阙、其己差下杜炎、令吏部依元到部年月日名次、别与合入差遣。 


      　　敕。侍从之官。朕所加礼。义有可黜。亦不汝私。朝请郎充宝文阁待制知广州王古。外邀静重之名。阴怀向背之计。曩使淮许。事状具存。指平岁为凶荒。以齐民为饿殍。妄散邦物。希合权臣。朕姑务矜容。置而不问。贬之岭服。冀能改图。而两阅谢章。公肆妄诞。缔交合党。则余力不遗于私门。称德归恩。则一言不及于公上。为臣若此。且安用之。褫职近班。黜守一郡。俾其自讼。务补厥愆。可落职知袁州。 


      　　张巽降官邓州都监制 

      　　敕。落省副使张巽。尔父茂则。向者幸时变故。包藏异心。援引奸凶。表里倡和。已复追贬。稍正典刑。尔凭籍世资。躐迁官次。聊从降秩。尚体宽恩。可特改授皇城副使添差邓州都监。任满更不差人。仍放谢辞。 


      　　杨畏等降官制敕杨畏等、先勘翟庠为失勘施行不合并支夷人回赐钱、并范纯礼等定夺不当、各特降一官、罚铜二十斤、奉敕依下项、杨畏祝庶并降承议郎、范纯礼刘赓并降朝请郎、许大希降朝散郎、崔直躬特服人张克恂并降宣德郎、李纯绎进一官、勒停仍展三期叙。 


      　　敕。尔等、傜蛮贡赐。旧着明文。吏缘为奸。盗费库物。外台举发。案牍已明。尔等职在详刑。而观望附会。故纵有罪。覆陷无辜。积年称冤。乃今获雪。理当重黜。以警官邪。特以更恩。聊加薄责。降秩一等。少示创惩。可。 


      　　范祖禹赵彦若散官安置制绍圣元年十一月甲午 

      　　朕以眇末。绍承圣绪。大惧不能发扬先帝成功盛德。曩诏儒学之臣。论次大典。于以章示至公。传信万世。明明在上。其可厚诬。龙图阁直学士、左朝奉大夫、提举亳州明道宫范祖禹。翰林侍读学士、中大夫、提举兖州仙源县景灵宫太极观赵彦若。名列从官。职在太史。罔念朝廷之属任。专怀朋党之私恩。依凭国书。疵诋先烈。变乱事寔。轻狥爱憎。奏篇累年。公罔朕听。逮究厥寔。语多无从。览之矍然。靡自皇处。得罪宗庙。朕何敢容。古有常刑。宜即诛殛。尚兹屈法。聊示窜投。服我宽恩。无忘自讼。祖禹可责授武安军节度副使、永州安置。彦若可责授安远军节度副使、澧州安置。 


      　　黄庭坚涪州别驾黔州安置制绍圣元年十一月甲午 

      　　左朝奉郎充集贤校理管勾亳州明道宫黄庭坚。尔擢于诸生。使预着作。罔念朝廷之属任。专怀朋党之私恩。依凭国书。疵诋先烈。变乱事寔。轻狥爱憎。古有常刑。宜即诛殛。尚兹屈法。聊示窜投。服我宽恩。无忘自讼。可责授涪州别驾。黔州安置。 


      　　陆佃落职知河阳制绍兴二年二月庚午 

      　　朕以先帝休德鸿业。当具载信史。以光昭无穷。故择儒臣。委其撰次。仍俾宰弼。总司厥官。而不逞怀邪。恣为诬毁。属颇惩其太甚。顾多失于从宽。丁忧人前左朝请郎充龙图阁待制陆佃。向由诸生。致身禁从。擢预史事。多历岁时。俯仰顺从。媕阿泯默。曲狥群奸之意。苟幸一身之安。谓尔有所建明。固未尝争论而去。谓尔固为讥讪。则于今其藳不存。进退之间。风节无取。虽言章沓至。众弗汝容。然罪疑惟轻。古有成训。姑褫延阁。用厌师言。勉自省循。以称矜贷。可落龙图阁待制。依前左朝请郎知河阳。 


      　　吕大防降官安州居住制绍圣二年二月庚午 

      　　朕恭惟先皇帝一朝大典。万世信书。爰命相臣。专董其事。宜率厥属。协于至公。自干典刑。朕安敢贷。降授通议大夫秘书监分司南京吕大防。遭遇特达。更践高华。凭据宰司。轻视天下。总领论撰。既公肆于诞谩。用意诋欺。复手加于笔削。移过君父。虚美故臣。肆尔朋邪罔上之奸。拂朕追孝述先之志。昔马迁良史。犹号谤书。会昌权臣。擅改寔录。敢为讪黩。曾靡顾嫌。历考旧闻。无甚兹日。矧以躐迁赏典。自处泰然。憷利怙权。前无故事。屈用惟轻之典。止还冒进之官。物议弗堪。弹章交至。再削文阶之次。仍联分务之名。易自郢邦。处之安陆。申儆凡百。宜体朕怀。可特降授中大夫、守光禄卿分司南京。安州居住。 


      　　曾肇降修撰知滁州制同上 

      　　罪疑惟轻。古有成训。罚未称罪。人其谓何。左朝奉大夫充宝文阁待制新差知滁州曾肇。早列史官。职司大典。久于撰述。多历岁时。偶未终篇。因属补外。比加核寔。灼见奸诬。虽尔于今。其藳不存。顾昔未尝争论而去。乃付支郡。未厌公言。谓尔非特无所建明。顾亦稍预笔削。宜黜从官之籍。尚联书殿之名。服我宽恩。勿忘循省。可落宝文殿待制。特授依前左朝奉大夫、充集贤殿修撰知滁州。 


      　　常安民送部与监当制绍圣二年九月壬戌 

      　　监察御史常安民。立心凶险。处性颇邪。荐致人言。奸状甚着、俾之要路。诚非所宜。可罢监察御史。送吏部与监当差遣。 

      　　再责范祖禹刘安世诏绍圣三年八月庚辰 

      　　责授武安军节度副使永州安置范祖禹。责授奉议郎、试少府少监分司南京、南安军居住刘安世。在元祐中。构造诬谤。靡所不至。迹其用心。宜加诛殛。聊从远窜。以示宽恩。范祖禹特责授昭州别驾。贺州安置。刘安世特责授新州别驾。英州安置。 


      　　吕大防责散官安置制绍圣四年二月癸未 

      　　朋奸擅国。责有余辜。造讪欺天。理不可赦。其加显黜。以正明刑。降授中大夫、守光禄卿分司南京、安州居住吕大防。资性冥顽。心术狠戾。背天地之恩于先帝。废君臣之礼于朕躬。冒登冢司。窃弄威柄。列布私党。兢分权要。假借诬辞。以变更良法。网罗空语。以增饰谤书。乃至挤陷旧勋。弃捐边要。内结近习。阴怀异心。外连群凶。力捍新政。罪寔同于元恶。法当置于严诛。而事久益彰。罚轻未称。朕追念前烈。究观众言。义不敢私。恩难独贷。贬从散秩。投畀遐方。惩误国不道之愆。为垂世无穷之戒。尚思循省。勿重悔尤。可责授舒州团练使。循州安置。 




      ●宋大诏令集卷第二百八 

      　　政事六十一 贬责六 

      　　刘挚散官新州安置制绍圣四年二月癸未 

      　　讪上之奸。众所共弃。刑故之义。朕何敢私。降授左朝议大夫、试光禄卿分司南京、蕲州居住刘挚。趋操回邪。性资险谲。向由言路。力附党魁。倡和奸谋。毁黩先烈。视朝廷为虚器。以君父为深仇。成法旧章。肆意变乱。不踰数载。窃据宰司。益引凶人。布满要路。根据盛大。攘主图私。向以积恶贯盈。虽从窜斥。而责轻罪重。公论未平。宜降散官。投之四裔。勉思惕厉。体我宽恩。可责授鼎州团练副使。新州安置。 


      　　苏辙散官安置制同上 

      　　朋奸擅国。责有余辜。造讪欺天。理不可赦。其加显黜。以正明刑。降授左朝议大夫、试少府监分司南京、筠州居住苏辙。操倾侧孽臣之心。挟纵横策士之计。始与兄轼。肆为抵巇。晚同相光。协济险恶。构无根之辞而欺世。聚不逞之党以蔽朝。谓邪说为谠言。指善政为苛法。矫诬太后。愚弄冲人。助成奸谋。交毁先烈。发怨憝于君臣之际。亡忌惮于父子之间。阴怀动摇。公肆排讦。粤予亲政。尚尔挠权。持罔上之素心。为怙终之私计。罪同首恶。法在严诛。而事久益彰。罚轻未称。朕顾瞻严庙。跂念裕陵。义不敢私。恩难从贷。黜居散秩。投置遐陬。非徒今日知驭众之威。亦使后世识为臣之义。勉思宽宪。务盖往愆。可责授化州别驾。雷州安置。 


      　　梁焘安置制同上 

      　　诬君欺天。罪孰与大。背公死党。法所必诛。降授左中散大夫。守少府监分司南京、鄂州居住梁焘。向附凶渠。擢在谏议。阴与子壻。构造邪谋。诋诬先朝。挤陷旧弼。毁弃成法。荐引群凶。躐居丞辖之司。共成根柢之势。虽图薄责。未称明刑。授以散官。投之远裔。往其惕厉。服我宽恩。可责授雷州别驾。化州安置。 


      　　范纯仁责散官安置制同上 

      　　附下罔上。国有常刑。定罪原情。人无异罚。其申邦宪。以警官邪。降授通议大夫知随州范纯仁。立异以邀名。匿情而趋利。习用小夫之私智。专为流俗之原人。始议亲称。则构诬于英祖。晚言变法。则归过于先朝。欺君以助邪谋。弃地以开边隙。阴连群枉。协济凶渠。躐处要权。盗持威柄。附会一意。挟持两端。迄用攀援。遂尸宰辅。乃复肆言慢上。荧众朋奸。忘未正之典刑。沮已行之命令。仅从薄谴。久逭严诛。苟其获免于终身。何以示惩于后世。寘之远服。授以散官。尚体宽恩。益思自讼。可责授武安军节度副使。永州安置。已令所在差职官或监当官一员。伴送前去。经过州。军交替。仍仰所差官、常切照管。不得别致疏虞。 


      　　刘奉世分司居住制同上 

      　　亲上尊君。人臣之义。怀谖迷国。罚其可逃。端明殿学士、中大夫知成都府刘奉世。曩由小官。附会奸党。密布心腹。躐据要途。居职则有蹙国辱命之羞。奏疏则为藏奸苟免之计。凶险憸狡。莫汝与侪。有司失刑。众论未允。宜褫近职。分务别都。聊示创惩。毋重尤悔。可落端明殿学士。依前中大夫、行光禄少卿分司南京。郴州居住。 


      　　韩维落职降官制同上 

      　　附下罔上。国有常刑。定罪原情。人无异罚。其申邦宪。以警官邪。资政殿学士、太子少傅致仕韩维。挟伪以干名。抱虚而取进。狥俗之意。愚不可移。朋奸之心。老莫能革。爰自初政。寔登近司。首赞邪谋。厚诬先烈。以抑兼并为繁禁。以振贫厄为利心。恣引亲私。助成奸慝。遽因赐玦。遂逼挂冠。退有余辜。罚难幸免。虽比从于薄责。寔久拂于公言。褫秘殿之崇资。裁文阶之峻品。尚仍显秩。俾即故居。益体宽矜。勿忘循省。可落资政殿学士。特降授左朝议大夫致仕。 


      　　王觌落职分司居住制绍圣四年二月癸未 

      　　背公营私。罪在不赦。附下罔上。罚其可逃。宝文阁直学士朝散郎知河阳府王觌。资赋险回。善于原俗。附会奸党。毁刺先朝。挟众连章。取必君上。变乱法度。挤陷善良。章疏具存。罪状甚着。失刑之久。众论不平。未寘深刑。聊褫近职。仍从分务。尚体宽恩。可落宝文阁直学士。依前朝散郎、守少府少监分司南京。通州居住。 


      　　韩川等分司居住制同上 

      　　朝请郎新差知郢州韩川。朝散郎新差知道州孙升。朝散大夫监潭州衡山南岳庙吕陶。顷者大奸旧恶。相继擅朝。而尔挟忿狥私。为之死党。窃据要路。肆言先朝。造讪兴谗。无所忌惮。巧诋法度。以遂更变之谋。历排忠良。以虚顾托之任。分权立党。协济凶邪。自求直名。归怨公上。积心至此。议罪谓何。向务矜容。止从降黜。佥言久郁。夙负愈彰。既未足慰在天之灵。又莫能为垂世之戒。俾分留务。仍处善邦。往服宽恩。勿贻后悔。川可依前官尚书屯田员外郎分司南京。随州居住。升可授依前尚书水部员外郎分司南京。峡州居住。陶可授依前官尚书库部员外郎分司南京。衡州居住。 


      　　王存转右正议大夫致仕制绍圣四年二月丙辰 

      　　执政旧臣。告老谢事者。恩典礼数。虽有故常。而随事重轻。容或有异。资政殿学士、大中大夫、提举江宁府崇禧观王存。曩由才望。被眷先朝。而元祐之初。论事附会。朕惟优礼旧辅。不汝疵瑕。躐进崇阶。听其居里。尔尚体朕终始恩遇。思所以为报之义。可特授右正议大夫依前充资政殿学士致仕。其荫补恩泽并陈乞恩例。各只与一名。 


      　　吕公着追贬散官制绍圣四年二月丙辰 

      　　为臣不忠。罪不可赦。居下讪上。诛及其朋。矧惟凶慝之尤。当明身没之戒。故司空、同平章军国事吕公着。资赋阴险。世济奸回。盗窃虚名。昧冒休宠。擢赞枢府。寔自先朝。迨予纂承。躐持宰柄。而乃协济元恶。为之主谋。力引群邪。布列庶位。谤讟前烈。变乱旧章。厥罪贯盈。已死难置。宜从追贬。易以散官。虽窜殛不及其生。而惩创可垂于后。是维公议。用告幽明。可特追贬建武军节度副使。 


      　　司马光追贬散官制绍圣四年二月戊午 

      　　不道之诛。莫先讪上。无君之恶。尤在擅朝。罚不及身。死有余责。宜加追贬。用示创惩。故正议大夫、守尚书、左仆射、兼门下侍郎司马光。资诡激之行。以盗虚声。挟矫诬之言。以惑愚众。逮事昭考。既跻显涂。尚何怨仇。乃积忿毒。粤朕初政。肆其宿奸。阴结中人。骤窃宰柄。倡率不逞。诋訾先朝。援引群凶。变更良法。潜怀睥睨之邪计。欲快倾摇之二心。长恶弗悛。余殃自及。而位存公相。泽被子孙。使其冒国家之缪恩。何以为臣子之大戒。虽逃显戮。当置散员。改命九原。正名万世。庶几幽显。知有典刑。可特追贬清海军节度副使。 


      　　王岩叟追贬雷州别驾制 

      　　误朝之慝。力引群奸。附下之诛。宜加首恶。生逃显戮。死有余辜。典刑所存。朕不敢赦。端明殿学士、左朝奉郎王岩叟。资憸巧之智。而济以敢为。挟凶邪之权。而为之死党。厚诬先帝。愚弄朕躬。力赞邪谋。阴怀异志。凶德参会。憸言肆行。废法度于已孚。挤勋劳于必死。罪恶暴着。鬼得而诛。虽尝示于小惩。顾未协于公议。贬从散秩。追正明刑。非独致朝廷之公。将永为臣子之诫。可特追贬雷州别驾。 


      　　范纯礼赵君锡马默落职居住制 

      　　为臣之义。戒在朋奸。干国之刑。理难纵罪。左朝议大夫、充天章阁待制、提举亳州明道宫范纯礼。朝请大夫、充天章阁待制、提举亳州明道宫赵君锡。朝请大夫、充宝文阁待制、提举南京鸿庆宫马默。顷在初政。尝跻近班。怀借势乘权之心。起背公死党之计。傅会邪说。专为悦谀。挟持险谋。共济凶恶。夙负欺君之责。久逃附下之诛。无以昭奸。公论甚郁。宜从降黜。用示创惩。益体宽矜。勉思饬励。纯礼可落天章阁待制。依前管勾亳州明道宫。蔡州居住。君锡可落天章阁待制。依前管勾亳州明道宫。本处居住。默可落宝文阁待制。依前管勾南京鸿庆宫。单州居住。 


      　　顾临落职居住制同上 

      　　明罚敕法者。人君之要务。附下罔上者。人臣之大刑。苟公论之未平。宜明罚之申用。朝散大夫、天章阁待制、知歙州顾临。附会凶党。力被荐论。属缘洞察于奸谋。不使超跻于近列。迨司留钥。复结罪阉。虽因人言。尝从贬秩。责轻罪重。众不谓宜。聊褫延阁之名。尚假祠宫之任。益思补报。体我宽恩。可落天章阁待制。依前官管勾洪州玉隆观。饶州居住。 


      　　范纯粹落职居住制同上 

      　　附下之奸。为众所恶。刑故之义。乃邦之常。公论弗容。朕何敢赦。降授朝散郎、充宝文阁待制、知滑州范纯粹。倾邪险诐。出于天资。反覆导谀。忘其父志。兄弟倡和。协助奸凶。变先朝拓土之功。成一时蹙国之议。向从薄责。聊示小惩。承乏边州。旋复旧职。失刑既久。公论未平。宜褫延阁之名。尚假祠观之任。体予宽贷。益务自新。可落宝文阁待制。依前官管勾江州太平观。均州居住。 


      　　孔武仲落职居住制同上 

      　　害正趋邪。众所共恶。交私合党。罚可不惩。朝散郎、充宝文阁待制、知宣州孔武仲。顷由远官。召置台阁。附会奸党。躐处要班。逮予亲政之初。敢为怙终之计。失刑既久。众论未平。宜褫延阁之名。假以祠观之任。尚其惕厉。服我宽恩。可特落宝文阁待制。依前官管勾洪州玉隆观。池州居住。 


      　　王汾落职依前官致仕制同上 

      　　循分守常。为臣之义。抵巘射利。罚无可逃。中大夫、充宝文阁待制、致仕王汾。早以凡才。滥居儒馆。元祐之际。附会诋欺。众论諠闻。罪状明白。有司失按。众论未平。宜褫延阁之名。俾仍居里之逸。其益循省。服我宽恩。可落宝文阁待制。依前官致仕。 


      　　王钦臣落职居住张耒落职监当制同上 

      　　朝请郎、充集贤殿修撰、知饶州王钦臣。承议郎、直龙图阁、管勾亳州明道宫张耒。为臣之义。戒在朋邪。干国之刑。理难纵罪。尔因缘奸党。躐处要班。挟持诡谋。鼓煽凶焰。夙负欺君之责。久逃附下之诛。无以昭奸。公论犹郁。宜从降黜。用示创惩。益体宽矜。勉思饬励。钦臣可落集贤殿修撰。依前官管勾江州太平观。信州居住。耒可落直龙图阁。依前官添差监黄州酒税。 


      　　吕希哲吕希纯吕希绩分司居住制同上 

      　　朝奉大夫、权知太平州吕希哲。朝奉大夫、知归州吕希纯。朝请大夫、管勾亳州明道宫吕希绩。尔父公着。当元祐初。窃据宰司。毁黩先烈。变乱法度。罪恶贯盈。而尔等方其父时。则假国威灵。为己门阀。及大防用事。则密投凶党。卖鬻利权。并以庸材。因致美官。最后希纯窃掌词命。公肆欺诬。每虞正路之开通。务在多方而涂塞。宜悉从于贬秩。或仍俾于分司。庶无轻重失当之刑。及夫幸免失刑之士。希哲可特降授朝奉郎、尚书虞部员外郎分司南京。和州居住。希纯可降授朝奉郎、尚书屯田员外郎分司南京。金州居住。希绩可降授朝请郎差遣。依旧光州居住。 


      　　姚＜面力＞分司居住制同上 

      　　奉议郎、管勾杭州洞霄宫姚＜面力＞。向附凶邪。为出死力。沮害良善。助成奸谋。虽示小惩。未厌公论。宜从分务。聊称明刑。益自省循。服我宽贷。可依前官守尚书水部员外郎分司南京。衢州居住。 


      　　吴安诗散官安置制同上 

      　　降授朝请郎、均州酒税吴安世。顷者群凶聚慝。继踵擅朝。尔以邪朋。窃处谏列。鼓扇凶焰。傅会邪谋。逞宿憾以挤劳旧之臣。构险语以叶倾摇之议。遂以墙面。滥侍经筵。超躐等夷。根据要路。暨予亲政。复尔怙终。代行训辞。借誉奸党。虽尝加于薄责。犹未正于严诛。黜副州团。置诸远服。益思自讼。无重后諐。可责授濮州团练副使。连州安置。 


      　　晁补之落校理监当制同上 

      　　承议郎、充秘阁校理、通判亳州晁补之。尔向以憸邪之资。力附奸恶之党。表里倡和。阿附道谀。特见称于凶人。遂窃处于清贯。失刑既久。众论未平。聊褫职名。俾司筦榷。尚其惕厉。服我宽恩。可落秘阁校理。依前官添差监处州盐酒税务。 


      　　文彦博降太子少保致仕制绍圣四年二月甲申 

      　　行讪上。之逆者不赦。挟无君之心者必诛。邦有常刑。人难异罚。河东节度管内观察处置等使、太师、开府仪同三司、太原尹致仕、上柱国、潞国公文彦博。色厉而荏。行伪而坚。备公师于三朝。更将相者四纪。曾靡云报。尚何所仇。敢乘间以抵巇。遂行险以侥幸。顷遭家之不造。谓贵老之可询。起于闾里退居之中。付以军国平章之重。忘我大德。肆其忿心。初迷国以怀谖。终朋奸而善背。以理财裕民之政。为暴刻箕敛之科。以经武斥地之勋。为寇攘草窃之计。于父子之间而不忌。在君臣之分而敢仇。朕祗若先猷。遹追来孝。永念垂裕流光之烈。悉资除苛解娆之言。戴天靡容。蹐地太息。有臣若此。于义可乎。既久益彰。欲止不敢。犹以具瞻之故老。假其垂尽之余龄。止解师垣。仍还将钺。庶消群慝。并示至公。于戏。明罚正刑。永为垂世之诫。彰善瘅恶。上慰在天之灵。往祇乃心。无重来悔。可落河东节度管内观察处置等使、开府仪同三司、太原尹。特降授太子少保致仕。依前潞国公、勋封食邑实封如故。 




      ●宋大诏令集卷第二百九 

      　　政事六十二 贬责七 

      　　韩川孙升散官安置制绍圣四年闰二月丁亥 

      　　朝请郎、尚书屯田员外郎分司南京、随州居住韩川。朝请郎、尚书水部员外郎分司南京、峡州居住孙升。尔等以显附奸凶。肆为讥讪。早负何谴。久稽典刑。尝考佥言。稍申公宪。而原其心迹。寔厥始终。罪重责轻。无以惩戒。罢分留务。黜置散员。尚慎乃心。益思自讼。川可责授岷州团练副使。道州安置。升可特责授果州练团副使。汀州安置。 


      　　韩忠彦降资政殿学士制绍圣四年闰二月己丑 

      　　屈法伸恩。所以国无滥罚。责功舍过。所以人无废材。观文殿学士、太中大夫、知定州韩忠彦。进由世臣。擢自先帝。历跻禁从。久赞事枢。当体前修。以裨初政。而乃助诬民之浮说。行蹙国之非谋。方正典刑。欲均罪罚。朕追奕世勋劳之旧。念累朝眷遇之隆。难夺公言。稍从薄责。尚申中山之重任。止裁秘殿之崇资。益示矜容。勿怠循省。可依前官降充资政殿学士。 


      　　郑雍落职制绍圣四年闰二月壬辰 

      　　砥节首公。人臣之义。交私害正。罪罚有常。经言既同。朕不敢置。资政殿学士、太中大夫、知大名府郑雍。顷由附会。得列言官。乘时抵巇。骤至承辖。助成奸慝。无补事功。虽罢政机。尚兼近职。方申明宪。姑示小惩。黜其故官。仍司留钥。是惟宽假。益务省循。可特落资政殿学士。依前官差遣如故。 


      　　安焘落职制绍圣四年闰二月壬寅 

      　　法从贵始。将以正刑。罪与众均。难于异罚。观文殿学士、左正议大夫、知郑州安焘。亲逢先帝。历寘显涂。职为近密之官。身在受遗之列。既闻末命。当守初心。而乃持禄保躬。协谋蹙国。依凭奸党。为己助留。诬蔑劳臣。随时挤陷。上辜寄托。久负谴呵。向舍往愆。复还近辅。尚敢饰非构异。挠政狥私。无助修前烈之心。有党援众邪之迹。朕明典刑以惩后世。推恩义以待旧人。难抑佥言，稍从薄责。去侍班之峻职。仍辅郡之善藩。益思省循。勿重尤悔。可特落观文殿学士。依前官差遣如故。 


      　　叶涛罢中书舍人依前官知光州制 

      　　朕于庶言。惟正之听。苟怀险诐。难废典刑。奉议郎、试中书舍人、同脩国史叶涛。属自小官。擢掌诰命。而乃附下罔上。背公立私。阴怀奸党之恩。尝为害正之计。力沮已行之谪命。饰以游词。欲收异意之小人。翕然归己。无所忌惮。肆其悍凶。议罚论心。宜加重黜。祗从罢职。仍俾分符。尚体宽恩。毋忘循省。可特罢中书舍人。依前官知光州。 


      　　王圭追贬万安军司户参军制绍圣四年四月丁未 

      　　臣无贰志。戒在怀奸。国有常刑。议难逃罪。其申后罚。以正往愆。故金紫光禄大夫、守尚书左仆射、兼门下侍郎、赠太师王圭。窃文华之上爵。躬柔险之诐行。驯致显位。遂居冢司。先帝优容臣邻。务尽礼节。掩覆瑕慝。多历岁时。邱山之恩。毫发未报。属在弥留之际。是谓忧疑之时。欲豫安于人心。当蚤正于国本。矧复昭考与子之意。素以着明。太母爱孙之慈。初无间隙。而乃妄怀窥度。专务媕阿。指朝廷为他家。用社稷为私计。同列诮诘。久无定言。阴持两端。不顾大义。仅免生前之显戮。更叨身后之余荣。公议勿容。旧疏具在。返覆参验。心迹较然。使其免恶于一时。难以示惩于万世。贬从散秩。追正误恩。庶令官邪。咸知警宪。可特追贬万安军司户参军。 


      　　范纯粹落待制降一官直龙图阁知延安府制 

      　　具官某。惟先皇帝运神武之智。选将搜卒。以经理疆事。颇复汉唐之故壤。使环边之民。奠枕内地。其惠泽茂矣。属者或首为弃地之请。而边将雷同。随声是非。益启敌心。贪冒不已。此而不惩。何以正法。尔纯粹昔荷厚恩。骤膺阃寄。数陈边事。每见推称。而尝辄诞谩。剡章具在。阿于所附。首尾异同。烦言其兴。众不可盖。然朕方待物以恕。庶几覆过以功。褫职免官。聊示薄责。尚联禁阁。还帅旧藩。尔其夙夜洗心。永悼厥咎。勉图来效。以称异恩。可。 


      　　修撰唐义问责授团副舒州安置制 

      　　具官唐义问。庆赏刑威。以驭功罪。要在当理。朕不敢私。尔才无他长。每怀观望。阿附时议。请弃渠阳。生事蛮傜。专领措置。无复策画。惟肆诞谩。公檄私书。明誉将佐。阳为聚犒之状。致锢自归之心。俾于中宵。潜师逃遁。委弃储械。陷没居民。兵夫奔驰。类遭屠害。犹复具奏。悉曰无伤。窃赏冒官。自谓得计。言章交上。按劾具明。黜副州团。尚从宽典。其务循省。无重悔尤。可。 


      　　李清臣落职制元符元年七月己巳 

      　　朕惟赏罚之公。以信天下。顾虽贵近。朕所不私。资政殿大学士、右正议大夫、知河南府李清臣。顷在西省。寔预政机。宰臣蔡确。以忠贬死。朕每哀焉。其母尝具元祐大臣奸逆之谋。叩阍奏陈。副上公府。尔为国腹心。义当愤疾。而乃缄闭。不以上闻。屡致人言。罪奚可逭。姑夺近职。尚俾居留。往体宽恩。勿忘循省。可特落资政殿大学士。章惇、安焘、郑雍并特放罪。 


      　　黄隐散官安置制元符二年四月甲午 

      　　朝奉郎、水部员外郎分司南京、睦州居住黄隐。尔以诸生。常被先帝拔擢。不思图报厚恩。而待更元祐。托附奸党。非毁法度。偷合取容。虽分务于别都。未克谐于佥论。黜居散秩。投置远邦。勿增愆尤。宜重循省。可特责授平江军司马。南安军安置。 


      　　陈次升罢职远州监当制元符二年五月戊辰 

      　　朕因阅元祐臣寮所上章疏。得陈次升任监察御史日一二章奏。观其微意。极甚奸邪。附会权臣。诋毁先政。如张官置局。许之诉理。其用法过重。事涉冤抑。情可矜恕。皆得伸雪。已而乞放上供封摏钱物。不致过有诛求。而民无骚扰之患之语。朕尝念容其过。庶使自新。畀以谏职。复敢狃习故态。观望言事。多不中理。久居其位。殊无小补。可罢职与远小监当差遣。添差监全州盐酒税。 


      　　故追贬建武军节度副使吕公着追贬昌化军司户制绍圣四年二月 

      　　敕。量罪加刑。有国常典。为臣背义。虽死必诛。以尔被遇先朝。擢居枢府。迨予纂服。复任宰司。宜竭忠谋。协赞王室。而乃废体国之大义。忘事君之小心。阴结奸臣。私怀异意。讪谤先烈。变乱旧章。积恶终身。久益暴露。孽寔自作。刑难幸逃。虽尝示于小惩。尚未符于众议。是用追贬岭表。降秩州掾。庶期幽显。知有所畏。可追贬昌化军司户参军。 


      　　故追贬清海军节度副使司马光追贬朱崖军司户制同上 

      　　敕。尔以诋诬宗庙。迷误朝廷。没有余辜。死未塞责。久稽罪罚。近正典刑。而隐慝愈彰。公言难掩。尝与凶党。寔藏祸心。妄引宣训衰乱不道之谋。僣谕宝慈圣烈非意之事。兴言及此。积虑谓何。虽免严诛。载加贬秩。庶几来世。永有创惩。可追贬朱崖军司户参军。 


      　　刘奉世降团副安置制 

      　　敕。刑以正罪。责不失宜。既荐至于人言。难独安于邦宪。中大夫、守光禄卿分司南京、郴州居住刘奉世。回邪险谲。出于天资。倾附老奸。助成大恶。迷国不道。愈久益彰。念尝备于近司。故未滋于显黜。宪臣论奏。引义甚明。俾副兵团。少慰公议。勉自循省。毋重悔尤。可责授隰州团练副使。依旧郴州安置。 


      　　陕西运使阎令降一官制 

      　　敕。朕惟先帝明法慎罚。钦恤庶狱。简孚阅寔。可谓至公。元祐权臣。置局诉理。阳为释宽。阴欲敛举。而汝昔蹈罪戾。宜益循省。乃乘此时。自列无辜。信如所说。政刑谓何。有司以闻。法不可贷。黜官一等。聊示诫惩。朕以仁恕待士大夫。可谓至矣。汝其念之。 


      　　朝请郎知南京邢恕降承议郎知南安军制 

      　　敕。朕励精庶政。方以辨白是非。判别忠邪为首务。士有险薄反覆。诡訏不情。宜寘明刑。用昭公议。以尔顷在先朝。尝论时政。以直斥去。坐摈累年。与司马光晚被收擢。遭逢元祐。千载一时。并用忠良。全去弊蠹。指权臣为德望。誉奸党为正人。不辞超擢之名。自任纷更之事。逮予观政。亟省前言。搜慝任情。侥幸宠利。希合附会。莫汝甚焉。此而不惩。何以为诫。黜官三等。往守小邦。尚体宽恩。益自循省。可。 


      　　朝散郎守少府监分司南京袁州居住王觌降某州团练副使制勿重尤悔。 

      　　奉议郎知陕州马诚降官制 

      　　朕念烈考惟刑之恤。法之轻重。顾义所在。未尝私也。元祐诉理。凡有罪慝。类皆除之。尔乘时抵巘以为傅致。锻炼以就深刑。此为何言。敢以闻上。聊夺一官。尚示矜恕。益当循省。以服宽恩。 


      　　奉议郎新监衡州酒税王斻降通直郎添差监润州织罗务制 

      　　尔父以奖激妄人。得罪先朝。尔乃称冤自列。于时元祐诉理之时。奏章具存。罪不可赦。罢董漕运。出临榷酤。示为宽矜。免寘重典。更缘亲请。不远尔行。聊夺一官。益思感励。 


      　　中散大夫知熙州孙路降一官 

      　　朕惟熙宁元丰之间。法度彰。礼乐着。刑罚轻重。有伦有要。元祐置局。以名诉理。凡抵罪戾。一皆释之。尔盖为言官。当以礼义论列其失。乃求益宽期限。云欲衔冤之人。皆得洗雪。览观旧章。法不能恕。聊申明罚。俾副州团。益思省循。勿重尤悔。 


      　　奉议郎知陕州马诚降官制 

      　　朕念烈考惟刑之恤。法之轻重。顾义所在。未尝私也。元祐诉理。凡有罪慝。类皆除之。尔乘时抵巘以为傅致。锻炼以就深刑。此为何言。敢以闻上。聊夺一官。尚示矜恕。益当循省。以服宽恩。 


      　　奉议郎新监衡州酒税王斻降通直郎添差监润州织罗务制 

      　　尔父以奖激妄人。得罪先朝。尔乃称冤自列。于时元祐诉理之时。奏章具存。罪不可赦。罢董漕运。出临榷酤。示为宽矜。免寘重典。更缘亲请。不远尔行。聊夺一官。益思感励。 


      　　中散大夫知熙州孙路降一官制 

      　　敕。安边以仁义为本。内有以拊和人民。外有以辑治军旅。此将帅之臣所宜先也。具位某。久以才选。实践阃寄。比缘营造。务济一时。官本僦车。乃出抑配。重困民力。夫岂朕心。姑黜一官。尚责来效。往其循省。毋重悔尤。 


      　　赵令瓅降两官知广济军制 

      　　朕方柄赏罚以信天下。不敢以私恩而挠公法。虽宗室吾所至厚也。或蹈罪戾。亦不得以私而贷焉。汝擢自先朝。浸更任使。俾长太仆。寔典收租。子妷诞谩。关心规利。而汝既乖训导。又失检防。其用责守军麾。黜官二等。往其循省。服我宽恩。 


      　　孙览降两官差遣依旧制 

      　　敕。都邑浩穰之地。禁戢奸盗。固不可缓。苟或牧养无术。专为声威。立使愚民。毙于捶楚。何以副朕慈惠爱人之仁乎。朝请大夫、宝文阁待制、知河南府孙览。比繇材选。起自贬中。居守洛师。任属甚重。为政当使严而不残。迺峻鞭笞。轻视人命。虽志在疾恶。欲示诫惩。然使民不犯。殆不如此。降秩二等。姑仍旧服。奉德循理。尚收效于将来。可。臣僚上言、知河南府孙览、今年二月二十六日到任、为见本府旧多贼盗、意欲严行断绝、每有诸处解贼盗、并当面令兵士三五人拽往、令节级两人双行荆棒捶打、少三五十、多百余、方令押下取勘、自到任至今、诸处解送到为盗人共一百三十余人、例被当前捶打、内十名限内身死、三省同奉圣旨孙览云云。 


      　　孙路落职知兴国军制元符三年正月 

      　　敕。青唐致乱。举国来归。王赡捣虚。直据巢穴。一失机会。乃贻后艰。宝文阁直学士、左朝议大夫、新差知成都府孙路。总制河湟。身当阃寄。偏裨进退。号令是从。宜张应援之兵。以成破竹之势。而乃追还士马。听用雠言。致生狼子之心。遂肆蜂虿之毒。跳梁出没。久未克宁。考按不诬。谁执其咎。宜削西清之职。远分小垒之符。绌往戒来。以昭邦宪。可。 


      　　文及甫落职制元符三年三月甲申 

      　　敕。朝奉郎、直龙图阁、权发遣陕府文及甫。夫君子于言。盖无所苟。若进退靡据。何以逃刑。尔服儒衣冠。备位台省。而指人不顺。至形翰墨。使其有实。胡不以闻。无寔而言。何异诬罔。用心若此。忠信何在。论者所以欲正尔之罪。而朕以其数更恩宥。姑示含容。褫职守藩。尚为宽典。往自循省。毋重悔尤。可。 


      　　给事中刘拯罢给事中知濠州制元符三年四月二十三日 

      　　彰善瘅恶。所以励俗。举直错枉。乃能服民。朕临政之初。大判淑慝。左右前后。必皆端良。岂容憸人。尚据要近。具官某。识趣凡陋。资禀阴邪。无奉公守谊之心。有朋党害正之迹。论事观望。志在阿私。出言险肤。情寔偏系。质之佥议。蔽自朕心。未正典刑。尚分符竹。聊示周行之戒。以沮谗夫之昌。体予宽恩。往自循省。 


      　　邢恕落职分司制元符三年六月丙午 

      　　敕。忠邪辨则内外肃。是非公则劝沮行。有国之经。朕何敢废。朝散郎、充龙图阁待制、新差知荆南府邢恕。师纵横之术。倡浮伪之辩。不思守道以来福。惟知行险以侥幸。臧否在口。憎爱由心。敢为虚词。以误朝听。迺者司马光吕公着辄诋先烈。轻变旧章。着在训词。以正刑典。用此获罪。不为无名。而尔操心倾危。雅意附会。构为飞语。上累宣仁。既非亲闻。且无证左。究其所自。皆出不根。使光公着被凶悖之名。蒙窜殛之罪。欺天误国。职尔之由。矧尔于彼二人。实门下士。借誉引重。恩谊非轻。一旦翻然。遽为雠敌。挤之下石。孰谓虚言。今朕既申彼之冤。还其爵秩。则尔罪恶。何词以逃。黜贰尚方。往分留务。不独示朕辨忠谗公是非之旨。亦使自今倾侧反覆之士知所戒焉。朕恩甚宽。尔尚知悔。可特落龙图阁待制。依前朝散郎、守少府少监分司西京。均州居住。 




      ●宋大诏令集卷第二百十 

      　　政事六十三 贬责八 

      　　熙河第三将许良肱降官制 

      　　敕。西方罢兵。休养士卒。慎固封守。乃吏之宜。尔信纵边人。侵扰塞外。彼有辞诉。复庇不言。虽更沛恩。罪固难逭。降官一等。聊示小惩。益务省循。无重后悔。可。 


      　　安惇落职制元符三年七月丙戌、臣僚言。前广东运判钟正甫。顷在本路。亲往新州。追摄前谏官邹浩。根勘宾客往来馈遗。新州所劾试御史台罗织之狱。万里相应。乞令正甫供其所承御史台文移。如何指挥。本路如何奉行云云。三省同奉圣旨。安惇落职云云。 


      　　敕。中宪之任。肃正纪纲。纠缪绳愆。时惟称职。傥怀阿附。诬陷忠良。国有典刑。罪焉可逭。朝奉大夫、宝文阁待制、知潭州安惇。自更器使。碌碌苟容。被遇先朝。俾司邦法。不思尽节。期报异恩。遽兴罗织之文。荐构搢绅之祸。言官得罪。旧无禁约。尔连章穷罪。逮捕无辜。凡所经由。复加推究。若非大沛。枉滥滋多。惨刻若斯。实骇闻听。夫亲戚故旧。急难相赒。人之常理。曾是弗顾。肆尔奸心。朕虽含容。众不尔贷。特褫近职。尚仍旧藩。益自省循。服我宽典。可。 


      　　陈瓘罢司谏添差监扬州粮料院制元符三年九月辛巳圣旨。承议郎右司谏陈瓘上章。妄言皇太后尚与政事。所论皆虚诞不根。可罢右司谏。依前承议郎添差监扬州粮料院。 


      　　敕。谏省之官。以言为责。达于予听。当有据依。傥肆诞诬。曷可容贷。尔早有材誉。朕所东求。不能靖共。以营厥职。辄形剡奏。言涉不根。妄议慈闱。姑从显黜。往务循省。服我宽恩。可。 


      　　章惇责授武昌军节度副使潭州安置制元符三年九月己丑 

      　　敕。依势作威。法所不赦。怀谖迷国。罪何可逃。用明去恶之刑。以谨为臣之戒。具官某。处心忮忍。赋性阴邪。自我先朝。超居上宰。为之不置次辅。所以责其成功。眷遇之勤。可谓至矣。当思夙夜。以尽忠嘉。而乃恣其凶暴之心。靡有弼谐之助。先皇帝天资仁孝。勤俭爱人。每形德音。具见恻怛。及尔辅政。肆行诞谩。凡陈开导之言。无非杀伐之事。阴挟仇怨。妄肆中伤。或称谋危上躬。或托谤讪宗庙。摈除禁近。视若孤豚。排斥搢绅。弃如断绠。投之荒裔。肯与生还。存者悉为囚徒。死者不得归葬。数更沛宥。莫或叙收。废格上恩。窃弄威柄。援引奸党。布满要途。造作语言。更相倡和。有司观望。惨刻成风。杀伐无辜。道路以目。乖气致异。上天降凶。水旱连年。民靡宁止。尔之罪恶。滋以贯盈。自古奸臣。未有尔比。近从薄责。尚守大藩。人言沸腾。交达予听。国有常典。宜即严诛。尚示宽恩。俾之远窜。益务循省。无重悔尤。可。 


      　　龚原罢给事中降两官知南康军制元符三年九月壬辰 

      　　敕。给事黄门。驳正违失。朕所委任。固亦不轻。傥怀异心。有害国政。弗加显黜。何以示公。承议郎、试给事中、兼侍读龚原。儒学知名。常被识擢。荐以罪废。多历岁年。朕初御图。召自藩服。寘之禁从。仍侍经帷。弗公厥心。妄议政事。为臣若此。朕何赖焉。降秩守麾。尚为宽典。往其自省。无重悔尤。可。 


      　　蔡京落端明殿学士提举杭州洞霄宫制元符三年十一月庚午 

      　　敕。朕绍庭上下。陟降厥家。小大之臣。成以公选。端人吉士。寘于周行。众正之路方开。君子之风寖长。则昔之朋邪害政者。朕将惩焉。具官某。擢自神考。际会泰陵。上缘翰墨之华。起居侍从之首。为恶直丑正之行。舍奉法首公之(下阙) 


      　　吕惠卿落职制 

      　　附下罔上。諠动一时。义所当惩。亦难并贷。观文殿大学士、右银青光禄大夫、提举杭州洞霄宫吕惠卿。顷缘旧弼。分任帅权。方干戈未戢之秋。正将士希恩之际。循名责寔。宜尽公心。事君以忠。矧存丕训。而乃肆形欺诞。敷奏罔功。遂令奖劝之方。悉入侥求之计。开其后悔。咸以情言。既罪戾之甚明。在典刑而奚逭。姑从褫职。特傅宽科。庶几臣工。自此知戒。可。 


      　　谢文瓘降授承议郎依前给事中制十月壬辰 

      　　敕。国家外修邻壤之好。惟典掌故事是谨。顾虽言语仪物之末。必致明慎。及于吉凶之礼。其可紊乎。以尔辄自从班。往专使事。躬行吊奠。而左右从徒。自有常制。更衣以入。有失旧章。庸正厥愆。薄言示责。可。 


      　　谢文瓘罢给事中知濮州制 

      　　朕责备迩臣。用严常宪。听任必察。黜陟惟公。降授承议郎、试给事中、充实录修撰谢文瓘。顷以名称。亟登侍从。而言者以尔反复趋附。惟利之从。考验甚明。士论暄沸。朕虽置汝。人其舍诸。罢职东台。一麾出守。往钦成命。毋怠省循。可罢给事中特授依前官知濮州。 


      　　曾布落职提举亳州太清宫太平州居住制崇宁元年七月丙戌 

      　　敕。辅弼之任。职靡容私。赏罚之权。义无纵恶。傥辜寄委。难逭谴诃。观文殿大学士、左银青光禄大夫、知润州曾布。被遇先朝。进参枢筦。逮予缵服。擢贰宰衡。初无纯美之诚。以相继述之志。所好虽儇浮必录。所恶虽正直弗容。指纵异意之人。几坏扬功之政。迨其轧已。始务改图。朕方虚宁仰成。听其悔过。庶收后效。待以不疑。遂专威祸之权。尽引腹心之党。势可炙手。门如沸汤。曾微献替之忠。屡验矫诬之迹。至使子壻。纵横市恩。假托姻亲。密交妇女。妄谓朋游之旧。潜通贿赂之私。坐合附下之图。更起无名之役。苟知护田而障水。弗思蠹国而害民。开力马河数百里间。费予邦财四十万计。地变陆海。利入私门。无鲁相拔葵之风。有汉臣专利之横。烦言荐兴。按验不诬。大臣若此。咎将谁执。尚以久从左右。姑务含容。止镌秘殿之华资。往即祠宫之休使。盍思内讼。罔蹈后艰。可。 


      　　林希降职知扬州制 

      　　左右禁近。义当一心。傥或朋奸。朕不敢赦。资政殿学士、通议大夫、知大名府林希。早以才誉。尝列词垣。当惇擅朝。曲怀阿附。每形书命。公肆诞诬。掩宣仁听政之明。蔽永泰知人之鉴。言章亟至。寔骇予闻。事上若斯。有愧朝列。不有。降黜。人其谓何。特示宽恩。稍从薄责。尚假维扬之重镇。止裁秘殿之崇资。往体矜容。无忘循省。可特授前官。降充端明殿学士知扬州。 


      　　林希落职知扬州制 

      　　朋奸害政。国有常刑。屈法申恩。士有异论。宜昭典宪。用儆官师。资政殿学士、通议大夫、知大名府林希。假窃王言。丑诋多士。附会宰辅。变乱是非。传播四方。靡不愤疾。朕眷礼禁近。姑务含容。罪大责轻。众不汝贷。言章继至。达予听闻。谓尔用心。勖为犯义。宜褫近职。尚领藩符。体我宽恩。益自循省。可特落资政殿学士。依前通议大夫知扬州。 


      　　蔡卞落职提举杭州洞霄宫太平州居住制 

      　　赏罚明则朝廷尊。忠邪辨则远近肃。怀谖迷国。法所不容。丑正背公。罪焉可贷。资政殿学士、左正议大夫、知江宁府蔡卞。早被识擢。荐历要途。爰逮先朝。遂与几政。莫效匪躬之节。惟存罔上之心。援引奸回。窃据要近。己所不喜。指为奸朋。构造语言。陷害忠直。摈斥流放。祸及子孙。惨刻之风。寖以成俗。忠厚之政。有愧于时。朕初缵承。姑务含贷。俾分符竹。以便尔私。罪大责轻。难屈公议。特褫近职。仍领真祠。往其省循。无重悔尤。尔自速戾。匪朕无恩。可特落资政殿学士。依前提举杭州洞霄宫。太平州居住。 


      　　蔡卞降官守少府监分司居住制 

      　　王道不平。率由比德。国家之败。常以官邪。矧身位疑丞。心怀险诐。自干清议。非朕敢私。左正议大夫、提举杭州洞霄宫蔡卞。早以时才。亟跻迩列。不能励行以砥节。专为丑正以分朋。羽翼腹心。借先烈以籍口。捃摭章奏。窃国命以报仇。媢疾善良。肆加诬蔑。盘结根柢。惟务中伤。迹其用意之不臧。皆非先帝之本旨。姑从薄责。俾领祠宫。公论沸腾。典刑安在。贬秩数等。分务别都。服我宽恩。无重尤悔。可特授中大夫、守少府监分司南京。池州居住。 


      　　曾布广州司户制 

      　　宰相之任。所以仪刑百辟。表正风俗。苟或自迪匪彝。迩货远义。挟私沦爱。害于政事。责成之旨。不亦悖乎。责授贺州别驾衡州安置曾布。久秉枢机。进宅端揆。阴纵诸子。交通赂遗。流言沸腾。弹章交上。疑骇朕听。尝试辨之。简孚靡竟。狼籍斯得。览牍怃然。重窜荒裔。薄示褫削。尚安故居。愈其省循。服我宽宥。可特责授广州司户参军。员外置。依旧衡州安置。 


      　　李昭＜王巳＞特降一官罢起居舍人与外任差遣韩粹彦降一官容霖降两官制 

      　　敕。具官某等。朕惟虞主之设。所以迎奉钦圣宪肃皇太后之神。以严祭享而致孝思者也。尔等既联厥事。乃忘敬恭。授受之时。曾不省察。阅寔来上。尔罪甚明。先后重轻。随以降秩。往其惕厉。服我宽恩。可。 


      　　率府率添差监随州酒税王厚责授贺州别驾郴州安置制 

      　　敕。具官某。朕惟祖宗以来。仁覆天下。固无此疆尔界之别。间或兴师问罪。亦以义济仁而已。非造兵而嗜杀也。尔以选拔为将。曾不是思。而乃深入青唐。肆蹂族部。私其宝货。祸及无辜。怨结人心。动伤和气。按章来上。深骇予衷。傥不明正典刑。何以厌塞公议。黜居散秩。窜隶远邦。尚体宽恩。勿忘循省。可。 


      　　张商英降知蕲州制 

      　　朕惟古者君臣之义。咸有一德。克享天心。则怀贰以事上者。不容于先王之时。通议大夫新差知亳州张商英。遭遇神考。寖阶清华。适当纷更。遽易操守。作为词翰。辄肆诋诬。乃朋元祐之奸。类出讪上之语。比加薄责。未厌公言。易守偏州。庶知自讼。祗宽服典。无重悔尤。可特授依前官知蕲州。 


      　　李南公落职制 

      　　朕惟哲宗皇帝。绍休继体。临制万方。十有五年。德泽深厚。登祔庙室。诏祝妥灵。宜致隆高。以严毖祀。而有司失事。彝制或愆。弃礼慢神。朕何敢恕。龙图阁直学士、降授朝散大夫、提举西京嵩山崇福宫李南公。被遇泰陵。擢参法从。崇资要秩。出入显荣。逮启堂筵。实专修奉。而减于宪度。鼎俎弗容。无复建明。职为观望。背恩阿势。既久乃彰。姑褫直于河图。尚即安于闾里。体予优假。无怠省循。可特落龙图阁直学士。依前降授朝散大夫致仕。 


      　　王襄降官制 

      　　怀谖引类。当寘严科。贪宠伤廉。尚循曲学。究观罪戾。亟正典刑。中大夫、提举西京嵩山崇福宫王襄。禀权谲之资。挟怪迂之术。内朝荐士。潜推方伎之流。广坐延宾。颛鼓阴阳之说。顷从罢斥。宜务靖共。辄叩妄庸。猥图召擢。致诵言之可畏。始剡奏而上闻。连逮狱辞。震惊物论。爰及按兵之将。并彰受谒之辜。有玷蕃宣。何施颜面。朕方明罚敕法。恶术数之惑民。尔寔废人谈天。徇奸邪而抵禁。褫官二等。垂戒百工。尚体宽矜。勿忘省循。可特降中散大夫差遣如故。 


      　　蔡肇落职宫祠制 

      　　珥笔近班。剖符名郡。苟亏端慎。曷副倚毗。朝请郎、充显谟阁待制知明州蔡肇。赋性倾邪。持心轻傲。蚤入真儒之室。蔚有虚名。晚登奸党之门。肆闻丑语。顷从湔洗。骤涉禁严。显结凶渠。阴摇善政。怀谖观望。敢形颇僻之词。列职清华。猥玷承宣之寄。载披弹疏。灼见祸心。镌待制之宠名。俾省愆于直馆。向思宽贷。毋重过尤。可特授依前官。落显谟间待制。提举杭州洞霄宫。 


      　　曾孝序落职知袁州制 

      　　职联禁近。当知事上之忠。任重藩垣。盍识尊君之义。朝议大夫、充显谟阁待制、知潭州曾孝序。顷分符竹。宜守诏条。内抚兵屯。寔专于师帅。外招徭洞。必禀于朝廷。傥号令之妄行。顾威权而何在。镌宠名于内阁。假事任于偏州。服我宽恩。勉旃自讼。可特授依前官。落显谟阁待制。知袁州。 


      　　穆京散官安置制 

      　　中奉大夫、提举华州云台观穆京。厉世之风。莫先于廉耻。事君之义。尤戒于诞谩。尔顷以庸才。超居大匠。馈马武夫之子。阴许荐论。售金属吏之家。虚张胜契。逮从罢免。曾蔑省循。挟诈叫阍。包羞对狱。究观情状。灼见奸污。联侍从而列藩垣。朕之待尔者固常厚矣。徇贪婪而肆欺罔。尔之事朕者宁不愧乎。宜寘散员。姑投善地。勉思宽假。毋重过尤。可特责授唐州团练副使。随州安置。 


      　　周彦质落职制 

      　　奉议郎、直秘阁周彦质。尔备员漕臣。初乏心计。玩习诏令。视为虚文。宿逋所偿。独后诸路。究观旷慢。宜示痛惩。镌职褫官。远投筦库。毋忘惕励。以赎往愆。可特降授宣德郎。落直秘阁。 


      　　孙义叟降官制 

      　　承议郎、守尚书刑部员外郎孙义叟。顷膺郡寄。当抚兵屯。迺强籴以据敖。仍取偿于煮井。既亏国体。寻致人言。宜贬秩以示惩。其洗心而思咎。可特降授奉议郎、守尚书刑部员外郎。 


      　　许光凝降官制 

      　　剖符治郡。职在承宣。曳组牧民。义当抚镇。朝奉大夫、降充显谟阁待制、知河阳府许光凝。顷繇法从。出守使藩。偶大弊之更张。方小民之扇惑。诏条具在。有昧推行。剽敚交兴。初无弹压。兹原情而定罪。特贬秩以示愆。尚体矜宽。勿忘循省。可特授朝请郎。依前降充显谟阁待制。差遣如故。 


      　　路瑗罢少卿制 

      　　朝奉郎、守卫尉少卿路瑗。寺卿之贰。朝着甚高。顾匪端良。曷膺拣拔。尔以耄昏之晚节。负贪猥之丑名。按举外台。失选士任人之寔。典祠华省。乏首公率职之虔。以至兢赐茗于楚庭。较余金于斋馆。廉声靡着。弹疏荐闻。宜罢直于周庐。尚叨荣于支郡。勉思恩假。毋重悔尤。可罢卫尉少卿。 


      　　张阅等降官制 

      　　降授通直郎、权发遣京畿提点刑狱公事、兼提举保甲张阅。降授合门通事舍人、提举京畿保甲、兼提点刑狱公事贾君文等。部使者以纠察吏治为职。况按刑之司。在畿甸之近乎。尔等咸以时才。擢将使指。属邑玩法。再逸重囚。尔于平时。曾不检察。遂其已然。乃始究治。失刑纵恶。谁之过欤。褫官一等。往其循省。阅可特降授宣德郎。君文可特降内殿承制合门祇候。并差遣如故。 


      　　李譓散官安置制 

      　　勒停人前朝散郎、充显谟阁待制李譓。误国欺君。士之大恶。原情定罪。邦有常刑。尔赋驵侩之资。挟穿窬之智。交通近习。党附巨奸。屡致私书。属托子壻。言章亟至。公论弗容。曾未上于典刑。辄妄陈于符瑞。逮加考验。悉出厚诬。为臣若斯。忠义安在。斥副州团之寄。永为奸宄之惩。可特责授唐州团练副使。安州安置。 


      　　张仲英等降官制 

      　　朝散郎、通判永兴军张仲英。奉议郎焦辉。尔等并膺委寄。协赞藩条。不思秉义以事君。辄复朋奸而妄上。妄陈符瑞。尔寔与谋。鞫治具孚。可无惩戒。褫官二等。往务省循。仲英可特授承议郎。辉可特授承事郎。 


      　　姚祐降官制 

      　　天官之贰。铨综是司。傥弗迪于官常。顾难逃于邦宪。通奉大夫、尚书吏部侍郎、同修国史、充仪礼局详议官姚祐。顷繇推择。扬历禁涂。服在选曹。不思纠察。黠胥舞法。并缘为奸。货赂公行。拟授失当。逮令研究。灼见事情。宜从降秩之科。少示旷官之戒。体予宽贷。兹务省循。可特授太中大夫、守尚书吏部侍郎。差遣如故。 


      　　刘元长降官制 

      　　宣义郎、大理评事刘元长。禁卫立法。所以致严宸极之奉也。迩者伎术小臣。辄干大宪。尔职当论议。曾不是思。失刑之中。迺从轻比。议法如此。罪将曷惩。褫秩二阶。往其循省。可特降授承奉郎。差遣如故。 


      　　张商英散官安置制 

      　　居下讪上。法独难容。迷国怀谖。义当共弃。宜申邦宪。用警官邪。通议大夫、提举西京、嵩山崇福宫张商英。赋性凶回。禀资险愎。挟反覆乱常之材。有悖恶敢为之志。阴比奸慝。包藏祸心。讥斥上及于君亲。蓄憾辄形于表奏。以一时之绍述。不与建明。谓百端之纷更。肆为非毁。弹章来上。舆论未厌。朕怜尔缘奸作邪。失计忘本。祠宫优逸。何颜冒居。投窜远方。尚从散秩。祇思宽典。毋蹈后諐。可特责授安化军节度副使。归州安置。 


      　　故责授舒州团练循州安置追复右光禄大夫吕大防特授太中大夫故观文殿大学士右正议大夫中太一宫使范纯仁落职余如故制崇宁元年五月庚午 

      　　敕。尊主芘民。人臣之职。其事上则不敬。其谋国则不忠。犯义干刑。孰大于此。尔等遭时艰疚。身处庙堂。垂帘则惟奉渊嘿。退朝则妄议宗庙。纷乱纲纪。毁废典常。凡所用之人材。靡不斥逐。已行之法度。靡不变更。迨宣仁寝疾弥留。泰陵年已及冠。而委政阍寺。莫肯以复辟为言。轻视长君。处之虚器。推原罪慝。何可胜诛。绍圣躬揽万机。甫加窜逐。朕入缵大服。与物更新。而朋邪之人。适复在位。甄叙眷恤。靡不过优。言路交章。谓宜追改。稍从裁削。姑示至公。尚其有知。膺此明命。可。 


      　　故责授雷州别驾化州安置追复左中散大夫梁焘降授朝请大夫故责授鼎州团练副使新州安置追复左中散大夫刘挚特降授右朝议郎追贬雷州别驾追复朝奉郎王岩叟特降授宁远军节度行军司马追贬清海军节副追复太子太保司马光特授右正议大夫太子少傅致仕追复河东节度使太师开府仪同三司文彦博特降太子少保依前潞国公制同上 


      　　敕。尊主庇民。人臣之职。其事上则不敬。其谋国则不忠。犯义干刑。孰大于此。尔等遭时艰疚。身处庙堂。垂帘则惟奉渊嘿。退朝则妄议宗庙。纷乱纲纪。废毁典章。凡以行之法度。靡不变更。所进之人材。靡不斥逐。以道听涂说。施之政事。而不恤于民情。以朋比谄谀。自谓谅直。而罔稽于士论。盖内怀怨望好胜。遂外而忘君臣之义。推原罪慝。其可胜诛。绍圣躬揽万机。首加窜逐。朕入缵大服。与物更新。朋邪之人。适复在位。甄叙眷恤。靡不过优。言路交章。谓宜追改。稍从裁削。姑示至公。尚其有知。膺此明命。可。 


      　　故朝奉郎苏轼降授崇信军节度行军司马制同上 

      　　敕。尔蚤繇艺文。擢寘儒馆。尝以谤讪抵罪。神考赦而不诛。元祐之间。躐登华近。扶持亲党。鼓倡群邪。肆为诋诬。以逞怨望。绍圣投之荒裔。聊正典刑。昨乃以误恩。复还朝着。推原罪慝。在所当诛。追削故官。置之冗散。庶其党类。知所创惩。可。 


      　　安焘降职制同上 

      　　敕。廊庙宗工。义当体国。或私怀怨望。倾摇事功。此而不惩。何以厉世。观文殿学士、左光禄大夫、知河南府安焘。被遇神考。擢秉枢衡。泰陵以其媚附元祐用事之人。常加贬斥。朕嗣位之始。召还旧服。固宜益图忠荩。以报宠灵。而首倡奸言。动摇边计。凡厥旧政。务为纷更。朕体貌迩臣。退之以礼。而未加显黜。公议靡容。降职近班。尚居政辅之列。服我宽宥。往自省循。可依前官降充端明殿学士。差遣如故。 


      　　王觌降职制同上 

      　　朕嗣位之始。悉收放逐之士。还置近列。冀其自新。龙图阁学士、朝散郎、知润州王觌。服采于朝。寔居华要。而不自悛悔。附会如初。近守藩州。未加显责。稍从贬削。姑厌群言。服我宽恩。往自循省。可依前朝散郎、降充龙图阁直学士。差遣如故。 


      　　丰稷降职制同上 

      　　敕。为人臣而不知所以事君之义。居禄位而不知所以为政之方。以是绳之。何以胜责。枢密直学士、朝散大夫、知越州丰稷。顷繇元祐。致位近班。泰陵察其用心。屏居外服。朕于在宥之始。选擢不次。中司八座。靡不践更。而进对之间。首倡异论。以善政良法。为可改废。以附会奸党。为时忠贤。变乱是非。深骇朕听。矧元丰之际。尝居言路。于政事法度。未尝有所建明。语默异时。可见朋比。出守藩翰。姑遂其请。而未知典刑。寔郁公议。降秩内阁。尚居从官。往服宽恩。益自循省。可依前朝散大夫、降充宝文阁待制。差遣如故。 




      ●宋大诏令集卷第二百十一 

      　　政事六十四 贬责九 

      　　端明殿学士中大夫提举西京嵩山崇福宫范纯礼落职依前官差遣如故制 

      　　敕。举直错枉。为政之先。黜罚所加。义非得已。具官范纯礼。顷繇阀阅。致位显荣。尝以元祐党人。久从谴逐。朕临嗣之始。还至从班。曾未期月之间。躐等承弼。方群邪之害政。尔倡和之为多。昨罢守藩。为还旧职。未加显责。公议靡容。聊褫近班。以示惩创。服我宽宥。往自省循。可。 


      　　知应天府品仲甫落修撰差遣依旧制 

      　　敕。朕祗述先烈。嘉与士大夫开众正之路。延登辅弼。共济事功。矧异意之人。几害吾事。尔以观望。寔为朋比。聊从薄罚。以儆官邪。可。 

      　　知襄州韩川落修撰依前朝请郎管勾西京崇福宫任便居住知汝州张耒落直龙图阁依前朝散郎管勾亳州明道宫制 

      　　敕韩川等。尔昨以党附元祐用事之人。尝从谴谪。朕嗣位之始。遂复收用。而列职华要。未厌舆言。稍黜宠名。处之间馆。服我宽宥。往自省循。可。 

      　　陈次升降职制 

      　　敕。朕嗣位之始。悉收放逐之士。还寘近列。冀其自新。朝奉大夫、充宝文阁待制、知颖昌府陈次升。服采于朝。寔在华要。不自悛悔。附会如初。出守藩州。未加显责。稍从贬削。以厌群言。服我宽宥。往自循省。可落待制。充修撰。依旧知颖州府。 


      　　朝奉大夫荣咨道降授左朝散郎左朝议大夫孙亚夫降授朝散大夫朝奉郎安惇降授奉议郎制 

      　　敕。尔等。赵谂之恶。积之久矣。不视其所以而褒荐之。诚失于用智之弗明也。聊从薄责。以为天下不知人之诫。服我宽典。益务慎修。可。 

      　　奉议郎试侍御史邹余可罢侍御史依前官知南安军制 

      　　敕。侍御史乃朕执法官也。绳愆纠缪。别白是非。必当于理。乃知所责矣。尔比由台属。擢贰中司。谠论嘉谋。有待于汝。言或失当。复何赖焉。黜领军麾。尚为优假。往其循省。无重悔尤。可。 


      　　朝散大夫降充宝文阁待制知明州丰稷落职依前官知常州制 

      　　敕。刑罚者圣人之所矜慎。取舍重轻之际。必期于当而后已。比因人言。凡在责籍而牵叙过优者。悉铨品而裁抑之。乃有差次不伦。害于平直。载加订议。始协厥中。朝散大夫、降充宝文阁待制、知明州、上柱国、搢云郡开国侯、食邑一千二百户、赐紫金鱼袋丰稷。朕初纂服。首为言官。屡有封章。语涉讥诋。比加稍黜。犹处近班。褫职为宜。尚司民社。省愆毋怠。祇荷宽恩。可落宝文合待制。依前朝散大夫知常州替陈绶。勋封如故。 


      　　苏辙降朝议大夫制 

      　　敕。刑罚者圣人之所矜慎。取舍重轻之际。必期于至当而后已。比因人言。凡在责籍而牵叙过优者。悉铨次而裁抑之。乃有脱落弗均。害于平直。载加订议。始协厥中。大中大夫、提举凤翔府上清太平宫、护军、栾城县开国伯、食邑八百户、寔封二百户苏辙。曩因朋附。得罪先朝。逮予缵承。姑事容贷。朕虽尔恕。公论谓何。稍黜近班。犹服旧职。省愆夙夜。祇荷宽恩。可特授朝议大夫、赐紫金鱼袋。差遣勋封食寔封如故。 


      　　降授承议郎充宝文阁待制知润州王觌落职依前官知海州制 

      　　敕。刑罚者圣人之所矜慎。取舍重轻之际。必期于至当而后已。比因人言。凡在责籍而牵叙过优者。悉铨次而裁抑之。乃有差次不伦。害于平直。载加订议。始协厥中。降授承议郎、充宝文阁待制、知润州、轻车都尉、永安县开国伯、食邑九百户、赐紫金鱼袋王觌。曩因朋附。得罪先朝。逮予缵承。犹罔悛悔。朕将尔贷。公论岂容。褫职近班。尚司民社。省愆毋怠。祇服宽恩。可落宝文合待制。特授依前降授承议郎知海州。 


      　　龚原落职差遣依旧制 

      　　敕。搢绅之士。以犯义为重。朝廷之政。以行法为公。傥怀附下之奸。难逃刑故之罪。承议郎、充宝文阁待制、知庐州龚原。顷负衅累。中怀怨尤。幸元祐之纷更。籍奸臣之蔽翼。抗章自列。言涉不恭。逮予亲政之初。首冠权门之党。骤升禁从。阴为腹心。缔结宦官。传道秘计。比览迩臣之疏。犹多隐慝之愆。姑从矜容。止镌近职。往思惕励。尚体宽恩。可。 


      　　降授朝奉大夫直龙图阁知济州周鼎落职依前官知郢州制 

      　　朕集大成之业。崇丕显之谋。嘉与庶僚。扬功遵制。忍闻群枉。改度乱名。尔进自律科。宜知法守。初畀贰秋官之政。谓能读城旦之书。乃敢谄附柄臣。倾摇先烈。托从宽之邪说。诬至正之典常。况死者不可复生。而■者不可复续。独容流窜。追使放移。于理何偏。乃心安在。姑从薄责。未厌公言。易地偏州。褫职延阁。其加循省。以体宽矜。可。 


      　　新差提点秦凤刑狱许端卿降通直郎余依旧淮东提刑钟正甫降朝请郎余依旧徐彦孚降一官制 

      　　敕。朕集大成之业。崇丕显之谟。嘉与庶僚。扬功遵制。忍闻群枉。改度乱名。尔顷贰刑曹。宜知法守。纷更之始。秉执是期。虽嚬嚬之党寔繁。顾谔谔之言何惧。不得其官则去。于道愈高。姑舍所学而从。乃心安在。既辜廷诤。刚请海行。薄黜一官。少安公议。勉加三省。以体宽恩。可。 


      　　朝奉郎李昭＜王巳＞降承议郎左朝议大夫光禄卿向纠可降右朝议大夫朝请郎权知曹州刘唐老可降朝散郎承议郎陈瓘可降奉议郎 
      朝奉大夫知蔡州欧阳棐可降朝请郎朝请郎试大理少卿陈察可降朝散郎降授承议郎知常州朱彦可降奉议郎制 

      　　敕。李昭＜王巳＞等、上词同前未皇寔备。聊用戢奸。薄黜一官。少安众议。勉加三省。以体宽恩。可依前件。差遣依旧。 

      　　张舜民落待制知同州制 

      　　敕。国有迩臣。民所视俲。自贻厥咎。罚其可逃。具官张舜民。元祐之初。朋奸害政。中虽薄责。尚寄藩条。肆朕缵图。弃瑕录用。志存党附。老不革心。荐致人言。理难矜贷。姑从褫职。以警官邪。往服宽恩。其务循省。可落龙图阁待制。依前朝奉大夫知同州。 


      　　承议郎充宝文阁待制刘安世降充集贤殿修撰依旧知潞州朝奉大夫宝文阁待制吕希纯降充集贤殿修撰依旧知颖州 

      　　敕。朕临御之初。湔洗荡涤。嘉与士大夫更始。以底和平。故虽得罪先朝。悉加甄序。贵以爵秩。一切勿问。非敢忘绍述之政也。而言者以安世希纯附会用事。转甚众人。寘之从班。有害好恶。褫延阁之近职。仍书殿之隆名。尚体深恩。益思忠报。可。 


      　　丰稷责授海州团副睦州安置制 

      　　敕。直道而行。古人所贵。因心则友。朕岂敢忘。既审核于鉅奸。宜布昭于明宪。朝散大夫、新差知常州丰稷。欺愚而干誉。饰诈以盗名。外示静恬。中怀险诐。被遇神考。荐为台阁之华。受知泰陵。屡除侍从之要。在汝何负。于时极荣。俄缘汲引之私恩。乃肆倾邪之横议。初谏垣之进擢。忽奏牍之上闻。妄托说于元丰。皆借□于绍圣。谓不为容悦。逢君之恶。谓不怀观望。阴害忠良。谓不以声色为常事。以醉上心。谓不以淫巧为末务。以荡上意。至论黜臣之过。尤加往政之愆。遂谓颠倒是非。变乱名寔。拔擢群小。毒流四方。惨刻阴邪。感动天变。公为指斥。巧致媚谀。朋诬滋蠹政之基。乡原实害德之贼。姑从薄责。例假远麾。惟罪恶之贯盈。忽封章之交至。咎将谁执。戚寔自贻。往副州团。无忘内讼。可特责授海州团练副使。睦州安置。 


      　　张舜民责授楚州团练商州安置制 

      　　敕。上词同上朝奉大夫、新差知郢州张舜民。奸邪饰智。激讦钓名。永泰恶而不诛。曲加函贷。元祐幸其有变。遂肆诞谩。领袖庶顽。羽翼群枉。熙宁立政。凡更张皆见于厚诬。绍圣黜幽。谓毕竟不知其何罪。欺惑愚众。谄附贵权。已而接武于禁林。宜尔秉心于中道。乃剡奏牍。深包祸心。轻严父之孝思。托言念祖。炫炼石之邪说。无路补天。言皆险肤。志在指斥。姑从薄责。俾假远麾。惟罪恶之贯盈。忽封章之交至。咎将谁执。戚寔自贻。往副州团。无忘内讼。可特授楚州团练副使。商州安置。 


      　　邹浩重行黜责御笔崇宁元年闰六月二十日 

      　　朕仰惟哲宗皇帝。严恭寅畏。克勤祇德。元符之末。是生越王。奸人造言。谓非后出。比阅臣僚旧疏。适见椒房诉章。载加考详。咸有显证。是时两宫亲临抚视。嫔御执事在旁。何缘外人。得入宫禁。杀母取子。寔为不根。朕为人之弟。继体承祧。岂使沾名之贼臣。重害友恭之大义。诋诬欺罔。罪莫大焉。其邹浩可重行黜责。以戒为臣之不忠者。而称朕昭显前人之意。如敢有言及者。亦仰依此施行。 


      　　邹浩衡州别驾永州安置制崇宁元年闰六月二十日 

      　　仰惟哲宗皇帝。严恭寅畏。克勤祇德。元符之末。是生越王。奸人造言。谓非后出。比阅臣僚旧疏。适见椒房诉章。载加考详。咸有显证。是时两宫亲临抚视。嫔御执事在旁。何缘外人。得入宫禁。杀母取子。实为不根。弗示宪章。曷昭公议。通直郎、充宝文阁待制、新差知越州邹浩。内怀诳诞。靡究是非。借谕古今。肆行诋毁。有必诛不赦之罪。无改过自新之心。比因匪人。引作奸党。固欲干流俗之誉。意在重泰陵之非。朕为人弟。继体承祧。岂使沽名之贼臣。重害友恭之大义。罔上之恶。已不容诛。聊从窜投。用示宽贷。不特称朕昭显前人之意。而又以戒为臣之不忠。往务省循。毋增后悔。可特责授衡州别驾。永州安置。 




      ●宋大诏令集卷第二百十二 

      　　政事六十五 贬责十 

      　　李清臣追贬安远军节度副使制崇宁元年闰六月壬子 

      　　敕。明罚慎刑。亶惟先烈。继志述事。粤在朕躬。既辨厚诬。宜申常宪。虽失幸生之罔。用诛既死之奸。故资政殿大学士、右光禄大夫李清臣。怀狠愎之资。挟倾邪之志。谄附权要。包藏祸机。旋还贰于近司。遂肆驰于大憝。被遇永泰。得罪是容。幸灾元符。乘衅而作。欲逞怨懑不满之志。适会艰难未济之时。夤缘黜臣。丑诋往政。谓皆忮忍杀伐之事。用为辅导开迪之端。受祸者一千余家。饿死者数十万计。斩颈拔舌。钉足剥肤。如其所陈。知乃非道。在当时固未尝有。虽路人亦不忍闻。妄恣诞谩。恬无忌惮。为臣如是。省己若何。鬼得而诛。不亡奚待。人言可畏。虽盖益彰。按劾孔昭。废黜已晚。尚其未泯。庶或有惭。可特追贬安远军节度副使。 


      　　朱彦降两官知常州制 

      　　敕。耻过作非。亶惟恶德。原心定罪。厥有常刑。朝散郎、试给事中朱彦。擢自庶僚。延登二省。将直谅忠纯之是望。岂蔽蒙欺罔之可为。常委任于胶庠。辄荐扬于凶寇。若曰器运高远。论议正坚。亦既失言。当思引慝。方众人之纷若。顾小己之谓何。默不自陈。幸于苟免。封章交至。考验不诬。身为从官。行比聋俗。是可忍也。于汝安乎。薄黜两官。尚守千里。其思往咎。以体宽恩。可降两官知常州。 


      　　江公望落职制 

      　　敕。承议郎、直秘阁、新差权发遣寿州江公望。秘阁之真。宠待英材。苟非其人。莫称优选。以迩媒身谏列。承意权臣。澘怀卖直之名。殊无爱君之义。趣操如此。舆议难逃。褫职典藩。尚为宽假。往思惕慎。服我训词。可落直秘阁。依前官差遣如故。 


      　　陈次升落职知蔡州制 

      　　敕。死党背公。论所同弃。朋奸丑正。罪不容诛。既按验于官邪。宜申严于邦宪。朝奉大夫、降充集贤殿修撰、知颖昌府陈次升。卑污鲜耻。险佞苟容。曾微有犯无隐之直诚。徒恃既得患失之私计。冠豸冠于永裕之盛际。靡务建明。持使节于元丰之末年。专为阿附。诬蔑先烈。媚悦群凶。旋感悟于泰陵。肆投窜于南国。朕未忍终废。将期自新。就擢南床。旋登右省。阴图城社狐鼠之利。密切门墙鹰犬之能。交结贵权。顺承风旨。肆形章奏。备见肺肝。皆操两可之谋。妄觊万分之幸。虽从薄责。未厌师言。罪恶贯盈。封章踵至。其镌要职。往守偏州。思盖前愆。无重后悔。可落集贤殿修撰。依前官知蔡州。 


      　　叶祖洽降授集贤殿修撰提举冲祐观制崇宁元年七月乙酉 

      　　敕。忠以事君。亶惟近厚。过则称己。庸讵饰非。苟肆嘐嘐进取之狂。而忘业业小心之慎。谈何容易。孽岂可违。朝请大夫、充宝文阁待制、新差知定州叶祖洽。还擢天官。出分阃寄。顾内外之任虽异。然文武之用靡殊。曾是不思。遽兹妄发。名老成而夸大。托正统以怒张。纵能辨罪以明非。犹贵安时而处顺。大言则望大利。况有道之不容。公事而为公言。奚留中之敢请。辞皆躁忿。位罔靖共。更援弼臣之荐论。将要人主之宣问。自贻伊戚。夫复何求。往典祠宫。尚班书殿。其思循省。以体宽矜。可降授集贤殿修撰。提举冲祐观。 


      　　张耒散官黄州安置制 

      　　敕。欺愚惑众。罪不容诛。败俗乱常。刑兹无赦。自昔害熙丰之政事。至今称轼辙之奸雄。尔赖以进身。利其为地。因狐趍而谄附。肆乌合以胁从。固未尝受业于门墙。夫安得托名于弟子。朕初临御。时属艰难。由群枉潜萌于诡谋。谓二凶必至于大用。謟扬孽焰。芜秽正途。阴通拳拳之诚。力结嚬嚬之党。私相尊大。诞取诋诬。于其丧亡。遽形号恸。妄意青毡之旧。言旋黄闼之华。偃蹇怙终。虚骄称誉。借曰有师之道。犹为无服之丧。岂有在位长民。职当宣化。朝垂紫绶。昼服白衣。蔑视搢绅。传唿师弟。考以人情而非当。稽诸古训而不经。动摇喜异之凡民。歆艳背公之丑类。其谤讪先烈。曾不知朝廷之可尊。而扶持邪心。反伪指师资之宜敬。嗟无父无君而已甚。顾不仁不义以云何。按验既明。窜殛斯允。姑仍散秩。俾处遐邦。往体宽恩。益思前咎。 


      　　韩忠彦落职依前左光禄大夫知大名府制崇宁元年五月甲子 

      　　敕。廊庙宗工。义当体国。或内怀私意。以变乱典刑。旁任奸人。以倾摇政事。未加显责。莫厌师言。观文殿大学士、左光禄大夫知大名府韩忠彦。顷自先朝。擢为高位。尝以元祐之党。得罪泰陵。朕于嗣位之初。寖加柄用。固宜一德。以称倚毗。迺终听邪谋。互持偏见。凡厥旧政。务为纷更。朕姑欲含容。退之以礼。而言者论列。至示再三。削职要班。聊示惩创。往服宽宥。益自省循。可。 


      　　韩忠彦降授正议大夫提举西京崇福宫制崇宁元年九月丁酉 

      　　敕。朕承祧而弟及。缵服以君临。永泰上宾。具存谟训。长秋正位。曲尽礼经。彼缔交合党以何心。皆乐祸幸灾而妄作。追怀往烈。用厚群伦。具官韩忠彦。世受异恩。身为上宰。嗟先朝之奚负。肆悖德之敢为。菆涂尚新。陵土未复。辄借资于外议。将谋废于中宫。面具奏陈。恬无忌惮。生而臣主。没则寇雠。乃使。有志名教之徒。而形不保妻子之叹。是可忍也。人其谓何。发政施仁。犹恤孤之是急。继志述事。岂同父而可忘。徐思其言。重恻朕志。宜伸明罚。用慰在天。尚示宽矜。其加省循。可特授右正议大夫。提举西京崇福宫。 


      　　曾布中大夫司农卿分司南京依旧太平州居住制同上 

      　　敕。朕承祧而弟及。缵服以君临。永泰上宾。当尽始终之义。长秋正位。孰为兴废之谋。彼缔交合党以何心。皆乐祸幸灾而妄作。追怀往烈。用厚群伦。具官曾布。昔位元枢。机专大政。适会垂帘于东殿。诚求奏事于独班。诡秘莫闻。倾邪罔测。嗟先朝之奚负。肆悖德之敢为。菆涂尚新。陵土未复。辄借资于外议。将谋废于中宫。面具奏陈。恬无忌惮。生而臣主。没则寇雠。乃使有志名教之徒。而形不保妻子之叹。是可忍也。人其谓何。发政施仁。犹恤孤之是急。继志述事。岂同父之可忘。徐思其言。重恻朕志。宜伸明罚。用慰在天。尚示宽矜。其加循省。可特授中大夫、司农卿分司南京。依旧太平州居住。 


      　　故资政殿学士右正议大夫黄履追贬祁州团练副使故追贬武安军节度副使李清臣特追贬雷州司户参军制 

      　　敕。上词同上黄履召自近藩。还跻右辖。李清臣召自外藩。擢贰东省。意详延于旧辅。当归报于先朝。下词同上人言荐兴。朕志难处。宜伸明罚。用慰在天。虽汝云亡。安能知愧。与众共弃。庶可戢奸。可。 


      　　韩忠彦降授太中大夫依旧提举西京崇福宫怀州居住制十月乙亥 

      　　敕。名隶谪籍。无引咎之心者不赦。言误朝听。有欺君之心者必诛。左正议大夫提举西京嵩山崇福宫韩忠彦。顷在元符。入持大柄。方时多故。乘朕不言。辄有狂生。敢陈邪说。妄谓窃人之子。力成不道之谋。欲轻废于中宫。仍厚诬于先帝。当从逐斥。尔预进呈。顾公牍之且存。乃朕躬之亲察。抗章自辨。罔上何多。矧言者以尔不孝不忠。不仁不义。兼兹众慝。寔骇予闻。是宜贬秩之刑。以惩迷国之耻。往加惕厉。服我宽恩。可。 


      　　韩忠彦责散官济州安置制十二月癸丑 

      　　朕惟河湟故壤。外制氐羌。神考眷谋。常命经理。绍圣继志。克成厥功。而蠹政害能之臣。为蹙国资寇之计。幅员千里。举而弃之。恤将覆军。祸逮生齿。兴言及此。弥以衋然。黩害先猷。朕不敢赦。降大中大夫提举西京嵩山崇福宫韩忠彦。凭籍世资。冒至宰辅。本怀异意。终不革心。济恶朋奸。无所忌惮。废彻竟土。诛戮将臣。快彼敌情。沮我士气。弹章沓至。稽验咸实。往副戎节。处于济南。兹为宽恩。其务循省。可特责授崇信军节度副使。济州安置。 


      　　蒋之奇落职制 

      　　城于湟中。先朝勇智之举也。戍而守之。保以万世。弃于无故。其情谓何。用惩□愆。以儆在位。观文殿学士、左正议大夫、知杭州蒋之奇。蔽自朕志。擢之本兵。资其谋谟。赞我绍述。而乃雷同奸画。蹙割竟土。覆军恤将。祸逮生齿。铠甲缯粟。一资于寇。弹章交上。请重厥责。尚以旧德。久于枢近。聊褫尔职。仍为大州。往哉省循。钦我宽贷。可落观文殿学士。特授依前右正议大夫。差遣如故。 


      　　韩忠彦降磁州团副制崇宁元年 

      　　邈川西塞。中国旧封。神考经理于前。永泰恢复于后。墉壑完固。种族归怀。控扼要冲。屏翰牧圉。责授崇信军节度副使济州安置韩忠彦。朕初嗣服。奸党擅朝。及据宰司。获伸私愤。荐兴弃地之策。卒成蹙国之谋。迭和异词。指为难守。委板筑金汤之利。捐转输刍粟之资。贻患近边。沮坏先烈。靡存爱国。苟欲毁成。肄朕载缵武功。申饬疆事。羌豪踵附。故地复还。追数昔愆。益知诞罔。考诸公论。聊举宪章。往副兵团。尚安故处。服我宽典。益务省循。可特责授磁州团练副使。依旧济州安置。 


      　　曾布责授武泰军节度副使衡州安置制崇宁元年一月癸巳 

      　　敕。罔上之奸。法所不赦。滔天之罪。义无可容。降授中大夫、守司农卿分司南京、太平州居住曾布。顷被国恩。尝居相位。专权自恣。黩货无厌。交通近习之私。显有开邪之迹。公行问遗。密达语言。舍他人之田。以矫报亲恩。请有谶之地。以自图己福。虽云剡奏。寔骇予闻。既收可用之才。辄荐逆谋之首。逮兹狱具。曾不自陈。遽宽假于众人。务覆藏于私慝。至东朝奏事。力请独班。俾众莫闻。厥心安在。启后世难防之弊。隳本朝有定之规。罪不胜诛。刑其可缓。姑贬从于散秩。用投置于遐州。往务省循。无重尤悔。 


      　　元符奸党通入元祐籍刻石诏崇宁三年六月十七日 

      　　朕嗣位之始。恭默未言。往岁奸朋。复相汲引。倡导邪说。寔繁有徒。或据要路而务变更。或上封章而肆诋毁。同恶相济。非止一端。推原其心。岂胜诛殛。比诏编类。具列姓名。乃下从班。博尽众议。仍为三等。各竭所闻。庶几佥同。罔有漏失。惟邪慝之复起。盖源流而相承。迹其从来。本于元祐。得罪宗庙。宁分等差。悉务规画。通为一籍。载刊诸石。寔在朝堂。为臣不忠。附见于末。所丽虽异。其罪惟均。朕方以仁爱。遍覆天下。前既谴罚。弗忍再行。亦有可矜。出于籍外。自时厥后。已定不渝。群听式孚。毋复辄论。其元符奸党并通入元祐籍。更不分三等。应系籍奸党已责降人。并依旧。今来入籍人数外。余并出籍。今后臣僚。更不得弹劾奏陈。故兹诏示。想宜知悉。 


      　　蔡京降太子少保制大观四年五月二十六日 

      　　门下政事所寄。尤严误国之诛。人臣之奸。莫重欺君之罪。我有常宪。扬于大廷。具官蔡京。顷以时才。荐膺柄任。两冠台衡之峻。三登公衮之崇。庶图尔庸。以弼予治。而总秉众务。出入八年。事寖紊于复来。谋悉违于初议。擅作威福。妄兴事功。轻爵禄以市私恩。滥锡予以蠹邦用。□借恩戚。密布要途。援引凶邪。合成死党。以至假吏民以决兴化之水。托祝圣以饰临平之山。岂曰怀忠。殆将邀福。屡有告陈之迹。每连狂悖之嫌。虽仅上于印章。犹久留于里第。偃蹇弗逊。傲睨罔悛。致帝意之未孚。垂星文而示谴。言章继上。公议靡容。固欲用恩。难以屈法。宜褫师臣之秩。往参宫保之官。姑慰群情。尚为宽典。于戏。天事尚象。明罚所以弭灾。人道恶刑。省躬所以引咎。往钦善贷。无重后愆。可降授太子少保致仕。依前楚国公。在外任便居住。仍放谢辞。 


      　　张商英崇信节度副使衡州安置制政和九年十月辛亥 

      　　巨奸宿蠹。仅正于邦刑。隐慝余辜。弥喧于朝论。宜申后罚。诞告多方。降授太中大夫、知邓州张商英。学与道违。性惟邪合。专挟谋身之利。本无经世之图。惟饰诈以干民。屡乘时而蹈悔。朕既□□攵拭。用之不疑。靡闻纯一之诚。规坏导扬之政。肆其异意。俄抵谴诃。曾罔念于愆尤。反自贻于鞫治。有司阅寔。证验孔昭。披狱辞之所云。见罪状之尤着。致位公相。交伎术之冗流。服儒衣冠。为市井之污行。初召还于魏阙。已密借于游谈。夤缘幸求。遂亚宰路。每遣朋淫之小丑。公传汲引之阴谋。宣猷近班。力蕲其事。或谓奔趋之凶党。可副事枢。或谓险诐之奸人。当任言责。凡诋诬宗庙之群枉。与变乱是非之庶顽。潜输腹心。广布肘腋。失端揆经纶之体。孤父兄拔擢之恩。当其负衅之彰闻。犹复包羞而缔构。抗疏待罪。仍自草于留章。冒利贪荣。尚求全于秘殿。鲜耻不廉之若此。交通无已之谓何。朕方训敕官邪。敦励名节。岂谓奸凶之孽。败于辅弼之间。载观尔为。良用愧叹。出假麾符之寄。姑欲有容。自干斧钺之诛。其将奚怼。斥副戎节。寘彼衡阳。上以慰裕陵哲庙在天之灵。下以摅忠臣义士嫉恶之愤。昭示一时之典。以垂万世之规。可特责授崇信军节度副使。衡州安置。 


      　　郭天信责授安置制同上 

      　　责授昭化军节度副使、单州安置郭天信。劾奸议狱。已灼见于丕愆。论罪致刑。宜荐申于严宪。尔以闾阎冗贱之品。污阶墀近密之班。既倚势以作威。辄冒荣而逞志。不安分守。深蓄祸机。妄力引于凶渠。谓宜居于廊庙。缔交合党。协济邪谋。公肆面谩。有轻视君父之意。窃持威柄。有愚弄朝廷之心。以至陷害忠良。侥幸恩命。诡情诞说。惟屡荐于邪朋。公府近联。觊自跻于政地。凡于疎斥。必欲阙 


      　　邓洵仁落职宫观制政和三年三月戊戌 

      　　崇党蔽朝。为臣之大戒。原情定罪。有国之通规。傥未厌于师言。宜申加于明罚。资政殿学士、通奉大夫、新差知亳州邓洵仁。奋繇冗散。骤历通严。弗思尽瘁以事君。徒务怀谖而封己。交通近习。潜布腹心。朋附凶渠。共为肘腋。鼓倡险肤之论。倾摇绍述之方。顷灼见于奸回。尚曲全于体貌。靡知悔过。乃复怙终。清议既亏。弹章荐至。惟尔自绝于众。虽朕不得而私。镌秘殿之华资。辞淮堧之重镇。往司真馆。益体宽恩。可落资政殿学士。特授依前通议大夫。提举亳州明道宫。 


      　　赵全降朝请大夫制 

      　　朝议大夫、直龙图阁、权发遣陕府西路计转运副使公事赵全。关中富饶。号称陆海。为九州膏腴。方朝廷休兵务农。粮饷不烦。而经常之费。犹复不充。计臣若尔。朕何赖焉。姑褫一官。尚思来效。可特降朝请大夫。依前职差遣如故。 


      　　张商英责汝州团练副使制政和元年六月庚戌 

      　　蹙路马之刍。罪犹不赦。鬻邦侯之狱。心岂无他。稍举彝章。用惩隐慝。责授崇信军节度副使张商英。顷除党籍。遽践台司。每昌肆于大言。欲必行其凶志。阴交近习。共罔眇躬。致使狂童。敢为谤讟。假设问答。妄陈古今。将摅发于忿情。遂着形于指斥。逮付令鞫治。辄讽遣覆藏。既许赎论。且姑轻比。务滋来于诋毁。因痛坐其告陈。诡谋若斯。雅意安在。岂徒误国。是欲欺天。噫。蝼蚁何知。尚谨事君之节。股肱同体。反亲犯上之仇。孤负厚恩。背违常理。虽屡颁于贷诏。终弗协于舆情。姑贰州团。仍安里第。庶几默愧。无重后愆。可特责授汝州团练副使。 


      　　故李孝儞追贬中奉大夫制 

      　　居下诬上。在所诛夷。背公狥私。出于观望。昭尔用中之典。少惩既死之奸。故通议大夫、试刑部尚书致仕、赠光禄大夫李孝儞。面有柔颜。胸无点墨。每资侧媚。因肆中伤。遂寖窃于要官。宁尚知于清议。昭缘众丑。敢纵厚诬。乃侍攸司。庶躬厥寔。而密依辅弼。蔑视朝廷。至挠变于事情。以阿承于风旨。猥成阔略。务在招来。反挫辱其告家。使蹈罹乎冤网。人皆扼腕。事可寒心。噫。朕德虽凉。于汝何负。汝谋固忍。借主为资。聊从削夺之科。永作险邪之戒。傥其未泯。犹或能惭。可特追授中奉大夫如故。 


      　　蔡薿落职知滁州制 

      　　朕追述先志。申诫有官。小大群司。务遵职守。惟时法从。敢有弗钦。其正典刑。以儆在服。翰林学士、朝散大夫、知制诰、修国史、充议礼局详议官蔡薿。擢从琐闱。进陟銮坡。所当靖共。以称荣遇。比复赐格。尔曷与焉。而乃宣言其非。谓不可久。妄议政事。达于予闻。为臣若斯。职守安在。宜罢禁林之直。俾分滁水之符。往体宽矜。毋忘循省。可特落翰林学士知制诰。授依前官知滁州。 


      　　走马不职澄汰御笔 

      　　耳目之寄。寔司按察。民生之利病。法令之废举。吏治之清污能否。凡群邑之政。皆得驿闻而上达。任之不为不重。右职之与选者。延见临遣。体均使华。且许季奏。赐对便殿。遇之不为不至。迩来一二臣外。余皆贪嗜贿赂。与郡邑为交私。惮大吏。苦细民。凡所巡按。类不举职。而较计馈送。贩买土产。谄事权要。欺侮属郡。或懦怯畏避。首鼠两端。反为州郡所制。身为使臣。经涉岁月。略无建明。春秋季奏。迺毛举无益之务。已行之令。用为籍手。是岂设官之意哉。诸路走马承受。除庸懦不职已行澄汰外。其各务首公灭私。清白自励。激昂自奋。以称任使。毋或蹈前人之失。贪污诬伪。噤默不言。褫降黜罚。将不汝赦。 


      　　陈彦文先次勒停御笔政和六年三月二十四日 

      　　陈彦文躐进华资。付以方面。不惟选任之艰。益骋凶邪之暴。傲很自若。不循轨法。访闻初到本部。即将升朝。武臣缘私决挞。洎至帅府。凌轹属官。无复礼貌。庭趋案覆。小帽窄衫。举止轻肆。吏民忿疾。怨讟沸腾。归顺蕃官。略不抚察。失其欢心。致使相率逃背。用兵讨伐。一方骚然。然彦文所致。几有五季跋扈之权。为患莫此为甚。可特先次勒停。令盖侁并走马承受。疾速契勘。限十日具案奏闻。 




      ●宋大诏令集卷第二百十三 

      　　政事六十六 备御上 

      　　咨访宰相枢密援灵州诏至道元年五月辛亥 

      　　灵州孤绝。救援不及。贼迁猖獗。未就诛夷。居庙堂侍帷幄者。合运奇谋而伸婉画。宜令宰相吕端、知枢密院赵镕等。述所见利害。再护送军储至灵武。合发军民多少。举兵深入贼境以分其势。又合用兵几何。何人将领。何人监护。直书其事。言不必文。只今日实封来上。 


      　　令西蜀警察诏咸平四年十二月丁未 

      　　闻西蜀自王均叛扰之后。人心未宁。亦有小民。潜行诳惑。宜令长吏严加警察。有讹言动众。情理切害者。斩讫以闻。 

      　　遣钱若水详度修复绥州诏 

      　　昨议修复绥州。已兴力役。询于佥众。犹或异同。宜令知天雄军工部侍郎钱若水与并代驻泊钤辖陈兴乘传详度之。傥有所便利。即令施工。如其不然。可亟罢之。 

      　　何承矩奏敌界牒请徙九村民避劫掠为警备答诏 

      　　守臣之意。务在绥边。敌人之心。盖多背惠。往事非远。明验可知。但虑难于怀柔。易致翻覆。汝等宜领其来意而辨其奸诈也。 

      　　责李昌龄等激厉边臣诏咸平六年五月癸丑 

      　　国家广屯王旅。远控边圉。申命爪牙之臣。授于将领之任。冀资方略。以靖封陲。而遇敌无谋。用师失律。坐贻覆败。深沮威棱。已惩退衄之愆。明申告戒之旨。方今烽烟尚警。亭障多虞。貔虎奋威。鹰鹯逐恶。此其时也。可不勉欤。志立名扬。功多赏厚。无忘感励。副朕意焉。 


      　　谕河朔戎人寘毒井中诏景德三年二月癸卯 

      　　颇闻敌人所届。潜寘毒于瓶罂。投之井中。留害民庶。间者永静军多获此药。宜布告河朔。使知其事。 

      　　答知延州向敏中等言赵德明要约事诏景德三年六月乙巳 

      　　详卿等所奏。颇竭忠诚。又缘德明上章。并未应副要约。观其情状。何以为凭。□等所陈。颇为至当。今若更加姑息。每事依从。深虞异时。蓄成边患。卿等宜将先降要约。量加裁减。令德明应副。仍具实封以闻。 


      　　再答向敏中诏景德三年五月庚申 

      　　日者所立要约。其后勾到张浦等商议。并不和会依禀。自后更不令进纳灵州。其余并依前议。近睹德明表状。亦未遵从。止云乞赐恩命后。别作言议。遂再降手诏。令卿等与言。止令遣亲弟或男入京。及不得攻掠进奉。蕃部纵有争竞。并取朝廷和断。其余事件。悉减落之。当议□□□□□平王。给请俸。别行支赐。此手诏去后。卿等未曾与德明商议。今怀宝赍到奏状。备已详悉。盖彼中前后反覆。致朝廷难即信凭。今降张崇贵与德明回书并手诏往。仰依此发与。其余众议。甚有过疑。今将秦翰并西凉及缘路蕃部所奏、德明迫胁攻掠。并李仁义件析事状。并实封状往。卿等宜共看详。内蕃部所告。劫去人口。纵未能给还。亦须盟誓之时。重立要约。卿等各蕴智谋。共分忧寄。今德明之事。必深穷利害。尽究始终。若信纵邀求。朝廷不任接续进奉。于彼故无亏损。渐久恐失机宜。贺守文等已促令朝辞。候到彼。足得明指事状。与之商议。或付以文字。或遣人同往。赖尔忠荩。副朕倚毗。其赍与德明书本。曰、自太尉薨谥之后。行军主领以来。共遇圣明。各图安静。某既当职任。复睹事宜。遂议请入贡朝廷。乞国家特赐恩命。尔后继得书信。某等具状奏闻。备言行军至诚。兼虑朝廷未信。遂擘画闻奏。乞立定合行恩泽、及请行军却应副朝。廷事。冀同遵守。得保悠长。自后虽朝廷曾降指挥。贵道差人进奉。洎张浦至此。将所约事件商量。仍又继睹来翰。词理尚未婉顺。事件并未依从。则是某误有奏闻。方忧虚诳。今来虽睹进贡。其如未测雅怀。近准宣命。云已降诏与德明所据边臣擘画要约事件。令与向敏中张崇贵同议闻奏。某今与相公商量。止请行军差长子亲弟赴京宿卫。其前路一带蕃部。不得更行攻伐。若有与贵道人户交侵。不得擅行酬报。须奏乞朝廷差人和断。此外事件。更不施行。如行军心怀忠良。思保富贵。能应副此三事。则出于诚心。重设盟誓。冀朝廷得以凭信。即有指挥。其自前所乞朝廷与行军恩泽。某必与相公力具闻奏。请速行下。更系裁酌。勿复迟疑。可否之间。伫闻报复。 


      　　诫约宜融等州都巡检安抚使曹克明慎重诏大中祥符九年九月丙辰 

      　　昨省所奏。请用澄海军仍募丁壮。可以平贼。又俞献可言。蛮人去边止三二日程。若召募强壮兼发精兵掩袭。速可平定。朝议尚虑其轻敌。绩遣禁军济之。且兴举甲兵。允当慎密。近者风闻汝等期以九月率兵入讨。又令九州巡检开路。俟蛮人出。即悉留之。腾说若此。彼必为备。动关利害。无失机宜。苟道路艰险。难于进兵。但摄其首领。索所抄生口抚之。亦汝之功矣。 


      　　北敌议地界泛使再至咨访韩琦富弼文彦博曾公亮诏熙宁七年十月壬申 

      　　朝廷通好北人。几八十年。近岁以来。生事弥甚。代北之地。素有定封。而辄构衅端。妄来理辨。比敕官吏。同加案行。虽图籍甚明。而诡辞不服。今横使复至。意在必得。朕以祖宗盟好之重。固将优容。敌情无厌。势恐未已。万一不测。何以待之。古之大政。必询故老。卿夙怀忠义。历相三朝。虽尔身在外。乃心罔不在王室。其所以待遇之要。御备之方。密具以闻。朕将亲览。 


      　　赐李宪手诏元丰四年八月辛酉 

      　　得所奏。以团结汉蕃军马。分置将佐。部分阵队。审定出兵所向。及计度贼屯重兵之所。且论诸道进师首尾之势。甚善。然阃外之事。朝廷属在将帅。趣利避害。固难居中喻度。惟尔临敌。自图择之。苟能奋张威武。鼓励三军之士。往指枭巢。与诸将合力。俘执敌人。然后巡视右郡。居要害者。城而守之。是为上策也。若大本未殄。顾未有辟地守之之术。或谋置城敌中。是必自贻患悔。切宜慎之。其他制敌方略。或攻或守。虽千百为群。无不可者。所有秦凤一路。已有指挥。俾可兼总节度。可便宜施行。军中所须。已命有司一一应副。 


      　　赐刘昌祚诏元丰六年十月庚寅 

      　　□□□□敌气凭陵。凡有所求。意在必得。今答诏既拂其意。必无顺命之理。于大小迟速之间。须豕突作过。宜夙夜修严战守之具。俾随方有以待之。卿等各膺重寄。为国虎臣。当体诏诰丁宁。寤寐勿怠。宽我西顾。无为予羞。 


      　　赐李宪诏元丰六年十二月辛未 

      　　近据诸边盛报。西夏点集。称欲入寇。及正旦进奉使人。逼期不见入界。必缘有请不售。理须豕突为患。尔宜深以大寇为念。寅夜广思。追逐计策。勿使枝备小大失称。以误国重事。 


      　　赐李宪诏癸酉 

      　　夏人已肆陆梁。时贡不至。近赍去赐董毡阿里骨诏敕书。尔宜深加体赜。如董毡委未与夏贼订和。即诏书国信物色。令今来先发去哒回鹘四部首领。赐与董毡阿里骨。委曲晓谕。早令遣四部首领。归旅下点集兵马。前去御贼。候大叚立功。斩到贼首万数已上。至时亦有恩命与董毡阿里骨。余更缕细开谕之。勿令信贼诈诞。以坏漠蕃两家深重咒誓。仍赐董毡杂花晕锦、旋＜礻阑＞金束带、银器、衣着等有差。 


      　　赐李宪诏同上 

      　　得录奏董毡阿里骨蕃字。观其情辞。忠智兼尽。顾中国食禄士大夫。存心公家者。不过如此。绎再三。嘉美无已。兼而所回委颇中事情。甚得朝廷欲命之意。缘今夏贼奸谋不小。直欲并兵一路。深入腹里。袭我之虚。慎不可以平日抄掠万百骑待之也。宜大为经略。广作枝梧。勿令得志。贻患异日。昔六谷首领罗支厮铎督输忠朝廷。协力击贼。后终成奇功。杀李继迁于三十九井。当时朝廷报赏甚厚。今董毡阿里骨既效诚如此。宜更激勉。使深入贼土。求如上功。以称朝廷抚厚之意。 


      　　赐李宪诏同上 

      　　西贼首领最为凶黠者。惟人多＜口夌＞丁。而自来多于本国西南边出入。料彼方蕃部。必能有识其状貌者。宜多方选委将佐。广募蕃兵。有能别识之人。令密结敢死侪类。遇事谋生擒致之。不然斩首前来。当以团练蕃部钤辖及皇城使蕃兵将官酬之。 


      　　赐李宪诏元丰六年十二月乙亥 

      　　近麟府鄜延环庆泾原路探事人言。西夏已点集河南河北诸监军司人马。或称十分中五。或称几分。并要于十二月十五日葫芦河取济。虽作过路分。未知其的。然聚兵去处。必是委实。不可不广为枝备。仍付熙河兰会路经略安抚司。宜同思为备。勿误朝廷重事。 




      ● 宋大诏令集卷第二百十四 

      　　政事六十七 备御下 

      　　赐李宪诏元丰七年正月甲辰 

      　　得来奏。称敌兵渡河。叩□州事。如素有枝准。固已甚善。惟是深戒将佐。更切慎重。勿轻冒锋镝。误国重事。更多方处置。仍告谕城中。仰坚心一志守御。俟贼退败。当有重赏。余见被寇城砦。准此谕之。仍日逐飞奏前来。 


      　　赐李宪诏元丰七年正月癸丑 

      　　得来奏。以兰州境内贼马已退。贼倾国而来。彼费已大。洎入汉境。盘桓旬日。卒无所得。大众伤夷而归。在我固已收全功矣。宜遍谕诸将勿以不能尾击、多斩敌首为恨。又诏宪。羌贼坚悍凶恶如此。若非官吏军民。人怀忠义。安能卒保无虞。除已赉赐官吏银合茶药、及士卒银椀外。仍据城上城下、用力轻重等第、所给绢去外。宜速编排诸司所有绢十万疋。以备使臣到日宣赐。并具功状。火急保明以闻。当与优赏。其兰州城里。宜内傍下阔二丈、上收五尺马面、中间更增散楼子一座五间。仍添置炮台为便。可速具以闻。 


      　　赐李宪诏元丰七年正月甲寅 

      　　西贼虽已伤败散去。然凶酋人多＜口夌＞丁者。倔强任气。深虑耻于伤残。不快所欲。忿不思难。出我不意。虐用其人。乘隙忽有奔冲。不可不念。宜多方广布斥堠。督责守将。无息防虞。仍颁弓箭火炮炮箭百万有余。以备御贼。 


      　　赐李宪诏元丰七年正月乙卯 

      　　夏人自连岁不时点集之后。人固已有受其弊者。□□□兰州大众伤败之余。士气摧丧。在理可知。兼凶酋人多＜口夌＞丁残忍。虐用其人。今既不能如欲。上则必得罪于国中。下须逞其躁心。及□羌户必有不自安之人。疑可乘时开以重利。俾有内向之心。广肆招徕。以衰贼势。仍时出精锐塞外。挠其春耕。为今之宜。最为困贼上计。尔宜图之。仍赐钱一百万贯绢五十万疋。为完筑备御赐赉之费。 


      　　赐李宪诏同上 

      　　西贼自兰州挫锐伤夷之后。其中欲得内附者甚多。未知虚实。可责委守将多方招徕。或专遣一二近上有机智官。如康识辈主其事。此于方今边计。不为小补。兼系贼强弱事实不细。 


      　　赐刘昌祚诏元丰七年正月庚戌 

      　　本路士气。自永洛不守。戍来折索摧丧非往日之比。近闻诸将互出。颇获贼级。军气小振。则豪勇异常之人。宜有旌别。特以气作之。使鼓率士心。乐于攻战。今赐卿紧丝战袍、红丝勒帛、金丝鸟梢弓、虎文韔靬、银缠捍枪、朱漆圆排、金镀银装手刀、各五十。宜择众与之人。量所宜赐之。 


      　　赐李宪诏元丰七年正月辛酉 

      　　兰州贼退已久。其守城有劳之人。至今未见第功奏上。可速具状飞递以闻。本路地形。据贼上游。黠敌奸心。日有窥伺。理须守御亭障。百色完备。可令役兵并力修完。熙州十分完固外。其余堡砦。亦得增修。要使一路内外。率有坚城之恃。应于守御器仗。非本路可辨者。一一亲缕奏来。当自京师发去。 


      　　赐李宪诏元丰七年正月丙寅 

      　　比西贼攻犯兰州之始。城垒兵防。未有十分可恃。所以人情惴恐。不得不尔。今贼已解去。则前日忧虑敌心。未易可忘。除兵防以县官财用所系。未可增加外。其守城之具。与夫壁垒缮完。宜急为之。除熙州以根源所系。先次修完。固已甚善。余系近里所系重处。亦宜速具以闻。不可日稽一日。缓急有误重事。 


      　　严守备诏 

      　　朕惟至治之要。守在疆埸。虽威德所暨。旁加四裔。虚候沉烽。与民休息。边境无一朝之患。朝廷有万世之安。而外御之备。常若寇至。夙夜业业。未尝忘危。修戎器以备不虞。习军旅以待事变。德足以来远人。而守不废金汤之险。道足以怀殊俗。而动不失兵革之利。辅助文教。国赖以宁。故自视政以来。纂述前志。祖宗统纪。惧弗克承。首诏边臣。严饬疆备。积粟以广储峙。校武以简师徒。庶几消萌弭患。以昭先帝遗烈之绪。申命恳恻。于今历年。而军廪未充。士气未振。将佐慢命而威未立。羌戎玩常而贡未修。眷然顾怀。为之旰食。夫蹙国中之地。以借寇资。散天下之财。以耗邦计。既往之失。不可以咎矣。继自今日。益务祗戒。增完障寨。缮设屯备。保民如赤子。训旅如严师。视储积如私藏。守疆陲如近甸。而布宣威灵。折冲千里。如在门屏之间。则四方无拂。其谁敢悔。书不云乎。惟事事乃具。有备无患。朕言不再。国有常刑。各恭厥官。其无陷失而取后害。 


      　　东南备御渐次兴筑御笔大观三年二月六日 

      　　东南备御。已降指挥。深虑监司州县。吏缘为奸。急切者倚法害民。废职者慢令失事。如建筑城壁。置造军器。收养战马。训习水军之类。可令量度工力。计以岁月。渐次兴作。不得急遽科配率敛。仍不得差雇百姓。并以军工充役使。速不扰民。缓不废事。然后为称。可令监司互相觉察以闻。 


      　　保疆 

      　　保疆诏太平兴国七年十月癸酉 

      　　朕君临万国。子育兆民。思欲覆载之间。尽跻仁寿之域。兵曰凶器。岂必用之。况契丹一邦。素无雠隙。顷岁交通使命。保守封疆。亭候无虞。烽尘罢警。寻以太原旧壤。僭窃相承。毒虐生民。拒违朝化。朕所以亲提锐旅。直抵孤城。盖为伐罪之行。非有黩武之意。而契丹朋附逆党。弃背欢盟。辄率强悍之民。来为唇齿之援。蚊蝱暴集。不免于驱除。豺狼无厌。须行于剪伐。既平汾晋。寻幸塞垣。靡辞再驾之勤。亲略全燕之地。顾兹曲直。炳若丹青。迩来金革甫宁。创痍渐复。百姓等各思安堵。务勉服田。不得阑出边关。侵挠帐族。及掠夺畜产。骚动边陲。宜令所在州县。严切侦逻。违者重论其罪。生口羊马等。并送于塞。以称朕屈己息民之意焉。 


      　　诫沿边毋得侵掠诏端拱元年四月癸巳 

      　　朕凝命上元。居尊中土。唯思禁暴。岂欲佳兵。至如幽蓟之民。皆吾赤子。每闻交斗。衋然伤怀。近者已许边疆。互相贸易。自今沿边戍兵。无得辄恣侵掠。务令安静。称朕意焉。 


      　　答赵保吉诏至道元年四月壬寅 

      　　先敕边郡。各谨封略。无敢相侵。内属边人所盗羊马钱物。今并已还卿。敌性贪狼。尚恕其罪。自今敢犯卿者诛之可也。 

      　　诫约不得入北界劫掠诏 

      　　天＜宀禹＞所临。是惟王土。虽或沦于异俗。久隔皇化。顾念赤子。孰非吾民。如闻边隅。颇纵惊扰。殊爽绥怀之义。宁忘轸恻之心。自今缘边百姓。不得辄入北界劫掠。违者仰所在捕系。具狱以闻。 


      　　缘边城池依誓约止行修葺外移徙寨栅开浚河道悉禁止诏景德四年五月庚子 

      　　顷以外邦。来脩信好。务宁民庶。爰有誓言。乃眷疆埸。所宜遵守。自今缘边城池。依誓约止行脩葺外。自余移徙寨栅。开浚河道。无大小悉禁止之。 

      　　诫谕诸路各务安静诏熙宁四年二月壬申 

      　　日者守边将吏。或贪功生事。妄称衅端。以开边隙。虽已体量黜责。尚虑未能尽体朝廷镇抚四裔之意。须议特行戒谕。除夏国作过不许朝贡外。宜令逐路帅臣。自今遵守约束。各务安静觉察。缘边将吏。无令引惹生事。如稍有违。当重行诛责。 


      　　赐陕西河东经略使司诏 

      　　敕。鄜延路经略使。夏国再差嵬名口□禀寨等进誓表谢恩。朝廷已降诏。并依庆历五年正月二十三日誓诏施行。逖我灵夏。世为藩垣。抗章来庭。述职请命。已颁诏旨。俾率誓言。朕惠绥民氓。无间远迩。眷惟方面。共体至怀。申饬师徒。毋事侵扰。今后约束当职官吏、沿边把守人等。各守疆界。不得擅入夏国地分侵掠。及不得收接投来人口。致别生事。故兹诏示。想宜知悉。 


      　　赐鄜延等路经略使不得生事诏 

      　　敕。鄜延环庆泾原秦凤并代等路经略使。夏国再差都罗重进等赉到誓表。及进纳安远寨门二寨。词理恭顺。朝廷已降誓诏。并依庆历五年正月二十三日誓诏施行。见行封册事。国家抚有万国。务安群黎。眷惟灵夏之区。旧为封疆之御。属兹世及。继以章闻。加载输于誓言。且愿袭于爵土。深惩既往之罪。更笃自新之图。朕已诏攸司。即颁册命。方敦来远之德。宜饬在边之臣。其自保民。无或生事。今后约束当职官吏沿边把守人等。各守疆界。不得擅入夏国地分侵掠。及不得收接投来人口。别致生事。故兹诏示。想宜知悉。 




      ●宋大诏令集卷第二百十五 

      　　政事六十八 恩宥上 

      　　赦见禁诏建隆二年五月癸亥 

      　　王者立极开基。肇启兴隆之运。法天象地。务施亭育之心。朕荷上帝之眷怀。为黎元之司牧。顾涉道以犹浅。念致理之惟艰。焦思劳神。晨兴夕惕。何浇风久扇。而淳化未凝。三面从宽。或尚罹于宪网。万方有过。常自责于眇躬。今属仲夏司辰。盛德在火。明堂视朔。适当布政之朝。解象符占。用广好生之意。应五月一日昧爽以前。天下见禁罪人。云云朕抚临＜宀禹＞县。师范哲王。止期德以胜残。盖欲人将知耻。是用顺薰风而解愠。遵时令以恤刑。凡我蒸黎。当体兹意。 


      　　赦见禁罪诏干德三年 五月戊子 

      　　王者顺时育物。议狱恤刑。当华夏开泰之辰。应天地长嬴之气。务敦养治。庶洽和平。释囹圄之系民。复山林之亡命。凡在遐迩。宜体朕怀。应两京及诸道州府见禁罪人。自五月十八日昧爽以前。犯大辟减罪一等。其余罪无轻重。咸与释放。 


      　　赦见禁德音开宝九年正月五日壬申 

      　　门下。阳春应候。率土同和。当寰瀛开泰之辰。应天地发生之气。恩颁煦育。时庆混同。在缧绁以论辜。尽从疎理。居山林而亡命。亦许招擕。凡在听闻。宜体朕意。应两京及诸路州府见禁罪人。限敕命到日。死罪与减一等。余罪并与释放。 


      　　霖雨河决后年丰德音太平兴国八年八月壬辰 

      　　门下。古先哲王。恭默思道。引万方而罪己。将百姓以为心。典册具存。音徽宁远。眷惟今岁。自夏徂秋。霖雨为灾。水潦作沴。河渚有决防之患。人民怀昏垫之忧。朕端居九重。轸念兆庶。责躬减膳。暗祷明神。而精感有通。上元降鉴。变雨□淫潦为霁景。登稼穑为有年。遐迩传闻。黔黎安泰。岂冲人之获祐。盖上帝之垂休。宜覃兑悦之恩。用洽寰中之庆。限德音到日。云云于戏。灾祥之应。宜理昭然。愈持兢畏之心。庶答元穹之诫。布告中外。知朕意焉。 


      　　降死罪以下德音雍熙二年九月丙午 

      　　朕仰膺天命。恭守宝图。励无荒无怠之心。继卜世卜年之祚。炎凉十变。区宇一平。兆民消愁叹之声。四序协和平之气。自春徂夏。五风十雨以无愆。率土普天。宿麦嘉禾而大稔。户户有轻徭之乐。家家获兼岁之储。顾此眇躬。荷兹元贶。感干坤之降祜。俾动植以沾恩。特开三面之罗。少谢二仪之德。应两京及诸道。云云于戏。上帝垂休。显助隆平之运。冲人守位。愈坚兢畏之诚。更繄中外之臣。共体忧勤之意。掌狱讼者无令枉挠。抚蒸黎者更务公清。当予无外之朝。永洽可封之化。布告遐迩。咸知朕怀。 


      　　降流罪以下德音雍熙三年九月丙寅 

      　　门下。王者父事穹明。子育黎献。每恭虔而守位。敢放逸以为心。庶隆不拔之基。永洽可封之化。朕猥以薄德。临兹万邦。朝昏惟政理是勤。动静以生灵轸念。幸二仪之助顺。兼九庙之垂休。四时常庆于和平。五稼屡成于丰稔。物无疵疠。人乐昭苏。野多栖亩之粮。国有如京之蓄。矧惟今岁。又异常年。五风十雨以应时。万庾千仓而有望。克致寰区之大庆。皆由覆载之元功。宜覃及物之恩。用启自天之祐。应两京及诸道。云云于戏。表帝王之道。无如于荡秽涤瑕。归亿兆之心。莫若于行恩布惠。从军旅者无忘忠赤。业田农者勉务耕耘。乐我昌期。共应多福。宣示中外。知朕意焉。 


      　　减降见禁诏淳化二年五月己亥 

      　　眚灾宥过。有国之大猷。扇暍泣辜。前王之令德。朕恭承景命。奄宅中区。敢于黄屋之尊。但以苍生为念。思所以丕变风俗。归厚人伦。庶民劳而小康。期刑措而不用。蠢兹甿庶。尚袭浇漓。比屋未至于可封。丛棘颇多于犯法。既自罹于魁网。遂久系于狴牢。矧又国家以财赋之繁。经费尤广。大兴工利。以佐邦储。取关市之征。以禁游惰。严山泽之禁。以抑并兼。谁能去之。事非获已。而斡掌之利。或有耗登。逋欠官钱。捕系诏狱。画一之法。不得不言。为人上者。何必言利。矧万物鬯茂。四时由庚。岂使愁叹之声。以至无告。宜覃涣汗之泽。俾之自新。两京诸道州府军监系囚云云。 


      　　减降德音淳化五年四月戊戌 

      　　门下。朕以凉德。叨承庆基。思欲答穹昊之景灵。驱黎元于寿域。虽忧勤靡怠。而狱讼尚繁。朕每思之。当食兴叹。念区宇之至广。顾刑禁以居多。悯彼罪人。寘之丛棘。爰属炎蒸之候。特行旷荡之恩。自四月十七日已前。应两京及诸道州府军监县等刑狱罪人。云云于戏。恤物安民。式示纳隍之虑。涤瑕荡秽。用推解网之仁。咨尔万方。咸知朕意焉。 


      　　赦天下制 

      　　朕受命上元。居尊中土。思欲纳蒸民于寿域。平太阶于庆霄。至诚感通。景贶昭格。爰从今夏。逮及初秋。稼穑屡登。氛霾顿息。非眇躬之攸至。盖穹昊之降祥。俗阜民康。既洽丰年之望。赦过宥罪。宜覃及物之恩。可大赦天下。云云于戏。解网泣辜。尚缅怀于往圣。赦过宥罪。冀流惠于庶方。布告众多。咸令知悉。 


      　　遣官决狱减降一等诏至道元年四月辛丑 

      　　朕抚临区夏。勤恤黎元。每夙夜以惟寅。庶昆虫之咸遂。而刑罚未措。狱讼尚繁。适当炎酷之时。虑郁和平之气。言念于此。良用惕然。是以分命使臣。往伸轻典。俾无枉挠。称朕意焉。宜令常参官十六人。乘传分诣诸路。与长吏同决遣刑狱。除十恶、劫杀、谋杀、故杀、官典犯赃、及损败官物、见行征督不赦外。其劫杀。止诛其首恶。余徒党、悉杖嵴黥面、配所在本城禁锢。其流罪已下。递减一等。所至决遣讫。具刑名事状。疾置以闻。 


      　　在京畿县降杂犯死罪放流罪已下德音至道三年二月甲寅 

      　　门下。朕获主万邦。于今二纪。承昊穹之景贶。致区宇之大同。然犹业业兢兢。日慎一日。辍寐而常思至道。虚心而博访嘉猷。务洽和平。用绥黎庶。而辇毂之下。民物浩穰。虑禁系之稍繁。或滞淹而未决。况阳春启蛰。农事方兴。议狱缓刑。宜遵于古典。布德行惠。盖顺于天时。云云且子育之民。遐迩无异。而王几之内。力役所丛。须议优矜。式符钦恤。咨尔中外。宜悉朕怀。 


      　　杂犯死罪以下减降德音咸平三年五月丁丑 

      　　门下。王者诞膺天下。司牧人伦。莫不乘五运以当阳。法四时而寓令。玑衡齐政。河洛授图。眇观千载之书。备见百王之制。取则非远。择善而行。朕嗣守丕基。仅逾三载。禋宗类帝。恭依典礼之明文。阜俗安民。未洽和平之至化。劳神焦思。弗敢荒宁。律筦蕤宾。虞琴解愠。因天地交感之际。展君臣朝觐之时。嘉与万方。惟新大庆。爰属长嬴之候。宜覃作解之恩。自咸平三年五月初一日。应天下见禁。云云于戏。无党无偏。是成于君德。有伦有要。斯谓之国经。逋租者既已蠲除。为盗者许令自首。至于仕进。并与甄升。更繄辅弼之臣。共致皇王之道。布告遐迩。咸知朕心。 


      　　杂犯死罪以下减降德音咸平四年岁旦 

      　　门下。天道无私。广覆遂群生之性。王春伊始。至和舒不宰之功。朕祗畏上元。虔膺大宝。勤法祖宗之训。恭临亿兆之民。冀遐迩之大宁。俾幽微之咸乂。属兹岁首。思霈鸿恩。昆虫俾遂于休和。草木共沾于煦妪。爰敷制命。诞告寰区。解网之仁。普天同庆。云云于戏。舍过宥罪。既遵治古之风。含垢匿瑕。思继明王之范。凡我有位。洎于万方。勉承慈惠之恩。永奉昇平之运。 


      　　两京畿内流罪已下减降德音咸平四年五月 

      　　门下。朕昧旦听朝。励精求理。若涉川而浩荡。如驭朽以战兢。乃者以东作将兴。时雨未降。人心忧惧。天意悯伤。大田免焦铄之灾。多稼有丰登之望。适当梅夏。爰布薰风。顺长养之宜。修宽大之政。念兹徽纆。系彼狴牢。虽疎决继命于使臣。而留滞虑经于炎暑。将从原减。用示哀矜。云云于戏。守位曰仁。岂凉薄之敢忽。为政以德。在修省以弥勤。更资台辅之大臣。洎于奔走之群吏。共成化育。同致阜康。中外臣寮。当体兹意。 


      　　在京几县减降流罪已下德音景德四年正旦 

      　　门下。王者钦承眷命。光宅中区。敦大德以庇民。体至仁而守位。何尝不躬亲万务。勤恤庶邦。惟怀永图。懋逮皇极。天听甚迩。鉴兹励翼之心。时令弗迷。契乃顺承之望。爰从去岁。颇谓有秋。嘉品物之盛多。思群生之仁寿。矧四方之都会。是曰京师。而千里之幅员。兹惟几甸。狱市浩穰之所寄。力役丛脞以尤繁。念多辟之人。或自投于罪罟。因发生之始。宜诞布于德音。式覃在宥之恩。载洽履端之庆。应在京并几县。云云于戏。议狱缓刑。率遵于典训。布德施惠。俯顺于阳和。庶臻耻格之风。用致财成之化。宣告中外。知朕意焉。 


      　　宴开封府射堂降罪诏大中祥符二年闰二月戊辰 

      　　昔者东汉之隆。过宛陵之故第。贞观之盛。临庆善之旧宫。所以申恺乐之私。宣优裕之泽。朕顷在储邸。获尹神京。荷先训之至慈。总民政而多暇。俾于表署。构此射堂。用修相圃之仪。遐拟宣猷之地。逮于缵绍。久旷巡游。属万务之清闲。因九阳之韶煦。聊申豫幸。亦既周爰。念岁月之屡迁。增雨露之深感。宴胥载洽。式推侑弊之恩。渥霈诞敷。更示钦刑之旨。应东京几县禁囚。除杀人依法外。余并递降一等。杖已下原之。侍宴群臣。开封府官吏。并赐器帛。将吏中有经事太宗蕃府者。优与支赐。赤县父老。委本府犒设。年八十已上赐爵公士。九十已上者授摄助教。仍岁赐粟帛终其身。见欠贷粮和市物悉蠲。军士亡命、盗贼结集者。限一月诣官首身。释罪。限满不至。复罪如初。京城商税、及几县有事不便民者。委三司开封府具析以闻。 


      　　天庆节五日内不得用刑诏大中祥符二年五月丙子 

      　　朕君临万＜宀禹＞。子育兆民。每怀励翼之心。冀臻清净之治。皇穹降佑。宝箓誊文。爰纪鸿休。恭逮嘉节。设圣真之清醮。洽士庶之多欢。用庆昌辰。着于甲令。载念百司之内。逮于九服之间。共乐福祥。宜停罪罚。自今两京诸路。遇天庆节。五日内不得用刑。 


      　　降诸路系囚罪诏大中祥符七年六月己未 

      　　齐民之刑。虽舜犹恤。导扬善气。方属于登穰。长养仁风。适当于炎暑。念兹缧绁。或有系淹。特示宽恩。并从轻典。两京诸路系囚死罪。委长吏躬亲详鞫。徒流罪降等决遣。杖以下释之。 


      　　赦天下制大中祥符八年闰六月己卯 

      　　门下。朕缅承丕绪。嗣守成基。顾大宝之恭临。属中区之治定。封疆罢警。海域同和。绍拥珍符。交兴纯懿。内惟菲德。茂乃鸿猷。上则穹昊储灵。祖宗锡类。下则百工修辅。群后纳言。俾盛烈之协宣。岂冲人之独致。今以薰风戒节。甘雨应时。丰楙允谐。疵疠咸息。是用仰祗贶施。俯庆隆平。钦翼居怀。庶奉持盈之训。旷荡流泽。爰遵涣汗之文。与物自新。行兹大赉。可大赦天下。云云于戏。阖左扉而听朔。是曰良辰。布大令以涤瑕。兹为盛典。期尔率土。体斯克仁。 


      　　遣使诸路拣配军移放诏 

      　　乃眷细民。自罹多辟。编名罪罟。窜迹遐荒。当食疚怀。未忘矜恤。宜遣使臣。乘传分往京东西、江淮、两浙、广南东西路、荆湖南北福建路。与转运使副提点刑狱官、逐处长吏。取今年六月一日赦前杂犯配军人。拣选移逮近江淮浙南州军本城收管。内老病不堪充役者。即给公凭。放令逐便。使臣押来赴阙。当议选配近上军分。如不愿量移及赴阙者。并听从便。 


      　　许甄叙上佐文学参军等诏 

      　　朕缵承大宝。在宥中区。念失职之人。自罹于严宪。举涤瑕之典。用广于深仁。勉务矜脩。式期甄叙。其上佐文学参军等。如因累降授后。能改过不扰州县。经十年以上无过犯者。所在保明申奏。当议裁度叙用。若年七十以上及久疾者。亦具析以闻。当令从便。内有强恶不悛。须至羁管者。亦具名闻。 


      　　许文学参军长马别驾归乡诏 

      　　诸州文学参军长马别驾等。向亏廉慎。自冒典彝。黜隶方州。屡迁散地。别邱园而斯久。更岁月以滋多。深轸予衷。俾推恩制。自今贬降经十年已上者。许所在出给公验。放令归乡。愿仍旧者亦听。如放归后。不慎行藏。干扰州县者。并如大中祥符四年十月六日诏旨处分。 




      ● 宋大诏令集卷第二百十六 

      　　政事六十九 恩宥下 

      　　曲赦永兴军流已下减降德音天禧三年四月 

      　　门下。国家仙源悠远。皇祚蕃昌。爰销偃于五兵。永混同于四海。席祖宗之积德。感天地之鸿禧。灵命纷纶。帝真临暨。毕封崇之盛节。协亿兆之欢心。乃建元良。实司匕鬯。继明允若。逢吉昭然。获名山秘箓之奇。超石室素书之妙。矧彼福地。时惟上腴。稽穹昊之孚休。历古今而共贯。锡用金策。既为鹑首之区。降资宝文。载显凤图之瑞。伟珍符之所启。顾冲质以难胜。宜推及物之恩。式洽延祥之庆。应永兴军管内。云云于戏。九清降鉴。纯祐于宗材。亿载承基。诞隆于邦国。聿布涵濡之泽。仰侔覆露之心。咨尔群伦。体予深意。 


      　　赦天下制天禧三年八月丁亥 

      　　门下。朕夤奉丕基。抚宁中宇。庆灵积厚。高明博临。受河洛之成书。开圣真之鸿绪。陈嘉牲于崇巘。沈宣玉于隆睢。顺拜文罽之坛。恭荐镂琼之板。储精渊妙。敷化醇醲。矧惟咸镐之区。是为神明之奥。名山之内。福地在焉。载严曲密之都。式伫鸿蒙之驾。清心昭格。璇极鉴观。由兹鹑首之封。荐锡龙绨之检。谕朕以辅德。勖朕以爱民。告临降之先期。述延洪之景祐。介子孙于千亿。保社稷于大宁。而又大顾皇储。继颁葆命。昭其仁孝之志。示以报应之祥。齐庄载披。惕厉弥至。考诸册谍。允谓殊尤。昔燧皇握机。但有苍乐之刻。虞舜负扆。止观河渚之文。岂若祚我菲躬。庆及元嗣。膺兹繁祉。实冠皇图。思与万邦。同均纯嘏。仰答高旻之贶。用推肆眚之恩。可大赦天下。云云于戏。上帝敷祐。永锡庞鸿之禧。兆姓赖予。俾覃昭旷之泽。咨尔群庶。当体至怀。 


      　　赦天下制天禧四年九月丁卯 

      　　朕祗遹皇灵。嗣缵丕构。恪守盈成之业。对越穹厚之威。裁万枢之宜。匪忘于日慎。荷三神之眷。聿至于时雍。五兵载櫜。四鄙不耸。吏禀劭农之训。野腾栖亩之谣。方隅大宁。表里多庆。尚念中区之至广。或虑庶狱之滋丰。多辟之咎实繁。服我之心奚舍。属以秋成纪序。时属布和。荷离明昌祚之祥。叶于大顺。体巽风申命之典。覃以醲恩。矧惟眇眇之区。克被昭昭之祉。向用之福。方庆以延鸿。赉及之仁。宜均于纯嘏。允答圆方之并贶。益祈顾禔之殊休。可大赦天下。云云于戏。发涣号以惟新。资乎涤衅。宥于过而无大。示乃宝慈。导臻冲气之和。觊绝象刑之犯。祝天祺之绍集。眷菲质以丕膺。更赖承弼之臣。胥洎弁绅之列。罄宣忠力。恢赞永图。 


      　　诸路德音天禧五年五月乙亥 

      　　朕抚御寰区。忧勤旰昊。属歊蒸之戒候。虑刑罚之滋丰。是用祗率旧章。亲决庶狱。虽浩穰之地。咸被于矜宽。而溥率之间。岂无于淹系。爰申诞告。式洽至仁。应两京诸路州府军监流罪降从徒。云云。 


      　　赦天下制干兴元年二月庚子 

      　　门下。朕以九五之尊。居亿兆之上。获承先烈。驯致太和。昭远略以怀柔。讲弥文而封祀。交举百度。宾延万灵。邈思王业之艰。仰席天祺之厚。动惟虑善。道必求中。遴柬群官。哀矜庶狱。悉罢远方之民算。屡蠲南亩之地征。服靡尚于雕玑。务实登于农穑。常勤听览。殆绝游畋。二纪于兹。一心无懈。幸以苍旻降祐。庙社储祥。内外协忠。迩遐宣力。政刑之大。稍息于滥冤。幼艾之繁。渐臻于仁寿。眷兹鸿庆。奚独眇躬。是用及此王春。建于元历。载协仲阳之朔。均覃解雨之恩。凡在幅员。同兹涣号。可大赦天下。云云于戏。家六合以纂绪。聿遵乎治平。子兆民而布和。敢怠于钦恤。尚赖当朝文武。列位才贤。咸厥德以告猷。一乃心而凝绩。亮采于尽瘁。保邦于大宁。克绥永图。以佑神化。 


      　　提转具赦前剌面军人元犯诏干兴元年八月甲寅 

      　　朕念生齿之繁。罹罪者众。爰自缵图之始。已申肆眚之恩。尚虑有司。未副予意。宜令诸路转运使副提点刑狱。具所部赦前杂犯刺面军人元犯因依以闻。 

      　　贬降官具元犯以闻诏天圣二年二月癸酉 

      　　朕嗣膺先构。勤恤庶邦。眷言谴责之人。弥历岁年之久。顷覃庆泽。未副予衷。期尔自新。特加甄叙。应干兴元年二月十九日已前。贬降行军司马防团练副使别驾长史司士参军散衙前编管人等。宜令逐路运司。除已叙用授官外。并具元犯因依以闻。 


      　　赦诸道杂犯死罪已下德音天圣元年八月五日 

      　　门下。朕仰赖诒谋。嗣膺鸿业。永怀积德之厚。深念守文之艰。临御以来。忧勤自励。动惟访善。道必求中。内外之官。任能而责效。小大之狱。蠲苛而去邪。戒偏听之害公。酌群言而考实。洞今古于人鉴。纳华裔于德藩。幸席威灵。汔臻丰楙。三陲不耸。百志同夤。然念秉翼翼之心。抚元元之众。枢务之广。能无阙遗。狴牢之间。或有稽绶。用及登秋之序。式覃肆眚之恩。嘉与群方。底兹多福。庶伸儆戒。以召和平。应三京及诸道。云云于戏。谨宪度以保民。敢忘于彝范。徇哀矜而美俗。普及于含生。期复化醇。永孚天贶。布告方夏。体予意焉。 


      　　大赦至和三年正月十一日 

      　　朕席祖宗之基。处方夏之上。思咸和于庶绩。必兢业于万微。人其乂宁。物以安殖。然念乏盛德之事。何堪盛德之称。虽无疆惟休。亦曰无疆之恤。兹曷恃之弗恐。当益戒于保存。翼惧载怀。忧勤经务。以至膳饔之举。日中昊而未遑。邦国之谋。夜申旦而犹虑。钦刑毖祀。矜役达穷。身之焦劳。敢自暇而图逸。天君顾諟。乃蒙福而降康。是亦公辟臣民之奉忠。宗社神灵之垂祐。洽臻嘉靖。承锡延鸿。今春阳发生。庶品茂遂。尚意囹圄有滞冤之系。畎亩多乏绝之虞。政有未平。人或失所。宜覃宽宥之泽。俾同富寿之期。涤荡赒均。被于普率。可大赦天下。自至和三年正月十一日昧爽以前。云云于戏。敷庆施惠。既及于仁时。慎罚裕民。爰颁于孚号。冀此平成之化。叶于天地之心。复赖贤献和衷。股肱修辅。共资宣布之效。允贻福顺之祥。咨尔万方。咸知朕志。 


      　　祫享赦后拣贷杂犯刺面配军诏嘉祐四年 

      　　朕属事大宫。还御两观。推庆天下。咸与惟新。言念无良之人。向缘不师于教。故隶之军以苦其形体。移之乡以劳其心志。使知罪戾。以图改为。亦既历年。会此肆赦。原情推惠。付尔外台。虑州县官司。未谕朕意。或滞留以不即速决。或壅蔽而不时以闻。致予诏恩。不得下究。尔其务悉乃心。使朕之德泽以孚洽。而不失于当时。乃汝之职也。宜令本路转运使副提点刑狱诸臣。先行移文往本路州府军监。取索赦前杂犯应配军人事。与知州通判钤辖都监监押拣选及量移。 


      　　四京诸道德音嘉祐八年二月十一日 

      　　门下。朕顾以眇躬。承于重器。绥御天下。踰四十年。曷尝不周览万机。举遵先宪。垂精寥廓之治。绝意纷华之娱。虽忧惧薄于冰渊。而廑劳发于寤寐。尚虑明有所未烛。化有所未孚。方春戒中。维物在煦。言念幅员之广。生齿素繁。囹圄之间。系囚日至。滞冤之情未达。愁叹之愤或多。宜涣发于至恩。庶导迎于善气。辅宣时令。协应天心。应四京诸道。云云于戏。天所助者顺。故美祥之有来。民常怀者仁。非博爱之罔乂。蠲苛布德。其在兹虖。告于迩遐。当体朕意。 


      　　德音治平二年十一月辛酉 

      　　朕祗膺骏命。光绍丕图。言念缵服之劳。深惟置器之重。兢兢业业。日慎一日。恭勤畏惧。四载于兹。不亲游畋。不迩声色。庶政之大。敢怠于必躬。万枢之微。咸资于听览。克守盈成之业。庶臻熙洽之期。尚虑普率不均。幅员至广。囹圄之下。或致于久淹。刑罚之施。或罹于失中。思布好生之德。宜抚在宥之仁。应四京及诸道州府军监县等见禁罪人。德音到日。云云于戏。抚民而宽。先王之盛则。赦过无大。有国之丕彝。诞扬茂恩。式周罄宇。告于有众。当体朕怀。 


      　　元丰八年赦天下制正月甲寅 

      　　门下。朕以眇躬。奉承圣绪。夙夜祗畏。靡敢荒宁。赖天博临。中外康靖。兵革不试。年谷屡登。方春萌阳。万物孚甲。裁成辅相。王政所先。宜涣恩休。导迎和气。嘉与四国。洗心自新。弼予一人。永膺骏命。可大赦天下。除劫谋故斗四杀、已杀人、十恶、伪印、放火、盗贼抵死不赦。及情轻奏裁。减等刺配外。其余罪无轻重。咸赦除之。云云于戏。顺天理物。致百福之来求。发政施仁。冀万方之蒙泽。咨尔庶位。当体至怀。 


      　　疎决京几诏绍圣三年五月乙巳 

      　　春夏以来。雨泽以时。二麦丰稔。内外康宁。和气充溢。荷天贶施。实所滋多。然尚虑刑狱滞留。更宜深恤。可就今月二十七日疎决在京并府界诸县系囚杂犯。死罪已下。递降一等。至杖释之。其诸路州县。委监司分诣逐处催促。结绝见禁公事。 


      　　崇宁元年四月二十日赦 

      　　门下。朕弟及承祧。君临御极。永泰甫成于陵邑。钦仪遽燎于容衣。荐罹艰棘。久宅亮闇。恭默思治。四年于兹。赖帝降康。俾从时乂。星纬循度。海隅向风。万民兴悦豫之怀。百谷应丰穰之望。既得神天之佑助。实由祖考之燕宁。迨此免忧。始获祗见。对威灵于原庙。躬致齐诚。按仙圣于真祠。诞膺景贶。其敷大号。以赉多方。可肆赦天下。云云于戏。敛福锡民。将庆备成之熙事。好生育物。广敷昭格之惠心。咨尔黎元。体予至意。 


      　　淮南两浙等路州军曲赦大观元年八月十六日 

      　　门下。东南淮海之邦。吴楚川涂之会。时当熙泰。咸怀丰豫之安。吏失禁防。或肆轻扬之习。奸人冒利而擅铸。凶德逆谋而缔交。或拘絷而伏其辜。或即讯而蔽以法。元恶斯得。虽治除之已清。小民胥渐。已昏迷之可悯。载念掩捕追唿之远。不无惊虞。往来供亿之烦。良有劳费。宜曲推于涣泽。用加慰于群情。应真光寿舒和宿泗楚扬亳苏常湖润杭秀越颖徐洪拱高邮无为军江宁颖昌府管内、河南应天府畿内、并陈留县、云云于戏。雷霆之震谹谹。咸本生成之德。穹昊之明赫赫。终全覆露之仁。咨尔有知。体我厚意。 


      　　四京诸道德音政和八年九月十六日 

      　　门下。圣人钦若昊天。纪元命以阐无疆之历。王者懋昭大德。惠黎民以格滋至之休。朕恭绍基图。聿临区夏。惟上帝之眷。敢怠祗承。若前人之光。罔不笃叙。仰迪五辰之顺。屡臻九谷之丰。升至治之馨香。每下高真之听。备太平之礼乐。聿修肇祀之文。刑罚清而囹圄空。蛮夷服而干戈戢。方且辨四时之运于阳馆。统一道之教于学宫。广财成辅相之功。恢微妙元通之化。属以着雍之岁在戊。无射之月建壬。诞开炽昌。并协本始。天保定尔。我应受之。有陈归美之诗。欲申敷锡之福。通天下之一气。用保合于大和。介君子之万年。宜缉熙于纯嘏。肆孚涣泽。咸及庶邦。应四京诸道。云云于戏。作善而降百祥。方对自天之祐。推恩以保四海。式均及物之仁。咨尔群伦。体予至意。 


      　　宣和三年赦二月二十七日 

      　　门下。嗣前人而宅丕后。茂扬骏惠之功。昭上帝而用康年。敷锡博临之况。朕绍膺景命。抚有嘉师。永为安民辅世之图。罔匪垂裕诒谋之懿。顾基绪之攸重。轸羹墙而不忘。肆于纂承。敢或坠失。岂谓长民之吏。并缘为奸。有如奉诏之臣。倚法以削。殊咈隆宽之意。浸乖祗遹之谋。频年以来。流弊滋甚。属者考旧章而作则。裁宿蠹以图功。规模非宁人之指则弗从。政事非元丰所行则弗举。复尽经常之制。悉除苛娆之科。虑民力殚于多役。则蠲不急之务以纾其廑。恐邦财耗于无名。则削可省之员以清其滥。农人服田。以安穑事。父老扶杖。以听诏书。上灵监观。嘉泽荐降。雷霆奋于中夕。相予以震叠之威。氛埃息于崇朝。示人以廓清之象。既优既渥。协气以臻。如茨如梁。丰年可告。允矣无私之报。倬哉有道之符。绍闻衣德言。燕皇天而克飨。丕灵承帝事。冒寰宇以均厘。其敷旷荡之恩。用答函蒙之祉。可大赦天下。云云于戏。和获天助。聿彰嗣服之纯。德洽民心。斯共荣怀之庆。咨尔万方之有众。听予一人之作猷。永孚于休。同底于道。 


      　　曲赦京东河北路制宣和十年五月九日 

      　　门下。朕祗膺骏命。光宅嘉师。劳来斯民。每诞敷于文德。肃清下国。时载缵于武功。旋瞻赵魏之区。旁顾青齐之野。桑麻千里。皆祖宗涵养之休。忠义百年。亦父老教训之德。比属绥怀之后。仍兼追捕之余。弄兵而阻潢池。革心是愿。扶杖而听诏令。倾耳以须。兴言诖误之愚。载念流移之痛。大田在望。时观牟来之秋。南风既薰。宜解里闾之愠。肆宏霈泽。用导和平。京东河北路。云云于戏。发政施仁。既一推于旷荡。务农重谷。期永保于盈成。咨尔兵民。体予至意。 




      ● 宋大诏令集卷第二百十七 

      　　政事七十 招谕 

      　　赐潭邵等州梅山洞主首等书 

      　　敕。潭邵等州管界梅山洞主首等。省本人奏。汝等被避役人户。扇摇为非。劫掠户口。其间有不愿为恶者。被豪强胁从者。朕临御区宇。抚育黎元。惟推惠养之恩。俾遂昭苏之性。汝等咸为首领。素效忠勤。因被扇摇。遽行劫掠。为恶者偶乖思忖。胁从者因以顺随。殊非长久之谋。自取灭亡之祸。将行剿戮。先示招携。今已差马步大军。往彼除剪。如能去逆效顺。改过知非。自出首身。尽当释罪。并可各安家业。不令兵士讨除。尚或拒违。不顺招抚。即便四面齐进。尽底搜罗。明开转福之门。当体好生之意。故兹示谕。想宜知悉。 


      　　赐潭邵等界梅山洞左甲首领苞汉阳等招谕诏太平兴国二年八月癸亥 

      　　汝等保于溪洞。守在封陲。况霜露之所均。固声教之攸暨。遽忘覆育。敢恣睢盱。毒我齐民。挠兹戎索。亦尝訹诱。尚或逗留。既豺虎之难驯。当鲸鲵之尽戮。今遣马步大军。龚行天讨。尚念迷途之众。宜推祝网之心。更示招携。庶几悛改。若能知非效顺。相率归降。特与矜容。更不问罪。尚兹拒命。犹或执迷。便当分布大军。同时并进。克期歼殄。合势剪除。若火燎原。不可向迩。当谕好生之旨。勉思转祸之言。无蹈骇机。自贻后悔。 


      　　招谕河东亡命山林人诏太平兴国五年正月丙子 

      　　河东管内诸处山林藏匿伪官吏军民等。昨者晋土不宾。王师薄伐。初婴城而拒令。寻纳叹以来降。尽涤前非。用彰大信。文武之吏。布满于朝行。编土之民。充斥于内地。绥抚斯至。待遇甚优。如闻伪诸军指挥使供奉官殿直军吏剪刺人等。亡命山林。偷安晷刻。尚执迷而未悟。以惧死而为辞。朕悯兹乱邦。未沾元化。金革期用。为吊一方之民。爵赏高悬。思致千里之士。何乃疑虑。遂致逋逃。凡汝反仄之不安。盖朕招携之未至。用伸抚谕。式示怀徕。应诸道山林之人等。限诏到诣本处陈首。从前罪犯。尽与洗涤。仍等第给赐钱帛。长吏倍加安抚。县次续食。傅送上都。朕当临见。问其所欲。愿仕者量材甄叙。不愿者俾之归农。凡尔军民。当体兹意。 


      　　两川为李顺诖误者沉潜薮泽者令诸路招携诏淳化五年六月辛卯 

      　　朕嗣守丕图。削平乱略。法天地含容之德。体阴阳亭毒之仁。乃眷坤维。素称乐土。久被雍熙之化。咸知信义之风。方洽隆平。亟逢妖乱。嘉禾忽生于蝎蠹。良田遂产于萧稂。败类伤和。职由于此。逆贼李顺、蟭螟微物。起作叛离。扇惑我井庐。惊扰我郡县。兵连祸结。千里骚然。遂致朝廷。终行讨伐。尚张形势。窃据城池。及禁旅之天临。果凶徒之瓦解。渠魁就戮。支党咸俘。役不踰时。一方底定。然念剑门之外。全蜀之人。凿井耕田。皆吾赤子。当狂贼暴兴之际。乃王师未至之前。啸聚山林。肆为凶虐。咸从威制。自拔无由。为彼殴攘。因而拘籍。或转死于沟壑。或暴骨于郊原。朕始兴兵。止于救乱。今上元悔祸。逆贼就擒。凡被李顺胁从诖误之人。咸与惟新。一切不问。犹虑惊忧罪戾。畏惧诛夷。收合败亡。沉潜薮泽。所宜审兹朝旨。念彼家缘。不以公私。各归本业。脱乱兵之患难。复累世之乡闾。重见宗亲。再安里社。转祸为福。岂不休哉。宜令诸州各招携归业。倍加安抚。军人亦免其罪。依旧隶兵籍。限诏到一月。并许所在陈首。限满不首。论罪如初。 


      　　许剑南峡路群盗陈首诏淳化五年八月乙未 

      　　朕奄宅区宇。大庇黎元。事惟切于吊民。志且非于黩武。日者灾缠井络。盗起坤维。寻命偏师。往清遗孽。如闻残寇。颇惧严诛。啸聚不逞之徒。藏匿无人之境。傥不开于三面。尚相聚于一方。志何能伸。困而犹斗。必恣虔刘之戮。重伤亭育之仁。应剑南峡路聚山林为群盗者。并释其罪。许令归业。限诏到一月。许于所在陈首。军人复隶兵籍。百姓俾之归业。愿隶军亦听。限满不首。即论其罪。诸州有法令未便、赋调不均等处。并令转运使与所在长吏。便宜施行。 


      　　遣使谕王均等诏咸平三年九月戊寅 

      　　昨以符昭寿怠于改涂。昧于绥抚。乃致汝辈陷于匪人。今大举王师。将平孤垒。所嗟氓俗。例陨兵锋。深用轸忧。特从开导。如能递相劝率。效顺革心。当赐生全。别加录用。仍专遣使臣。押汝等儿侄亲族。往彼告谕。以示包容。勿更危疑。自求多福。 


      　　招流亡归业诏景德二年正月丁丑 

      　　昨以边防有警。河朔用师。金革未宁。流亡颇众。离去故土。越在他邦。自戢干戈。屡颁恩诏。持蠲租赋。式示招携。尚未复于先畴。深轸怀于旰食。再伸告谕。倍切抚存。宜令河北诸州军官吏。设法招诱。俾其归业。每县令佐耆保。切如安恤。不得差扰。凡有招到户数。即具闻奏。其知州军通判幕职录事令佐等。并书历为课。候替日付所司。 


      　　宽利益彭州反侧诏咸平四年十二月丁未 

      　　一昨利益彭州。戍兵谋乱。自贻刑宪。悉就诛锄。眷彼黎甿。或多反侧。困宽诖误。式广好生。宜令逐州、除逃亡徒党见擒捕外。其余一切不问。 

      　　诏环庆经略司诏熙宁四年三月己丑 

      　　两营军士。必非尽同谋。宜止推究造首谋者、家属处置。其余父子兄弟。毋得监守。其务安存慰谕之。应被诱胁从。如能归首。皆免其罪。如能执杀元结构之人。当议厚赏。其已擒获。即具得贼之人。驰驿以闻。 


      　　贷雪 

      　　贷内外人吏诈欺罪诏开宝六年十月甲辰 

      　　中书密院三司及内外诸司职事人吏等。曾有诈欺官司。乞取钱物。虽未彰露。必怀惊忧。特示宽恩。并与释放。使无过者更思励节。负罪者得以悛心。其逐处应自今日已前。有所犯者。并不问罪。若是曾有欺隐官物。即仰速自首纳。如私下收受财物。不得更有指陈。亦不许诸色人论告。如敢故违。或因事败露。及致人告论。勘鞫不虚。必议重行朝典。 


      　　贷市易官物欺罔官钱罪诏开宝七年五月乙丑 

      　　古人以狱市为寄者。盖知小民惟利是从。不可尽以法而绳之也。况先甲之令。未尝申明。苟陷人于刑。深非理道。将禁其二价。宜示以明文。自今应市易官物。有妄增价欺罔官钱者。案鞫得实。并以枉法论。具犯在诏前者。一切不问。 


      　　贷胁从人罪诏淳化五年三月甲寅 

      　　近者凶民啸聚。蜀郡惊扰。聊举偏师。往伸薄伐。已闻虎旅。将获枭巢。既显戮于鲸鲵。虑俱焚于玉石。令招安使王继恩、候前军所下处。其贼党敢抗王师。即须杀戮。其有本非同恶。受制凶徒。先被胁从。今能归顺者。并释其罪。倍与安存。所以明好生恶杀之心。所以举惩恶劝善之法。凡尔民庶。深体至怀。 


      　　贷陈文显罪诏御史中丞李惟清弹陈洪进子文显等。兄弟列讼。骨肉为仇。文显首起讼端。当律文尊长之坐。至道二年九月。 

      　　文显等颇伤名教。合寘邦刑。以其父有忠勋。未忍捐弃。宜赐戒谕。许其改过。傥无悛革。尽正简书。令御史台告示知委。 

      　　贷扬州折博罗官吏罪诏咸平元年十月壬寅 

      　　扬州折博罗九万二千三百余疋。轻怯不中度。三司失于拘检。合行推鞫。用诫因循。但以岁月稍深。干系者众。虑成追扰。特示矜宽。其应干系官吏。更不问罪。傥复有犯科。断讫仍勒备偿。 


      　　贷益州因王均作乱曾劫夺民财杀伤人命者罪诏咸平四年正月甲申 

      　　昨者西南之区。叛兵构孽。颇有凶旅。因滋乱阶。攘夺货财。杀害烝庶。暨兹平殄。大起讼嚣。□悉置于典刑。虑纷扰于乡县。特行禁止。咸许自新。期乃苍黔。渐臻耻格。应益州去年九月二十日已前。因王均作乱。曾劫夺民财杀伤人命者。除官吏使臣不放外。其军民诸色人并释之。 


      　　妖人谷隐干连人等放罪诏大中祥符八年五月甲辰 

      　　先王立法。在妖邪而必诛。有国详刑。亦哀矜而为务。顾小民之多僻。习左道而相传。苟用常科。难逃极断。屈兹彝宪。投置远方。惟彼朋徒。合行追捕。特从宽宥。咸许自新。其谷隐下弟子。除系禁勘别行指挥外。其余干连人并放。仰州县安抚。各令着业。自今不得传习。 


      　　释彭儒勐罪招谕诸族蛮人诏天禧三年五月丁卯 

      　　怀远之方。推恩必厚。念劳舍过。抑有典常。下溪州彭儒勐。负罪逋逃。久困羁旅。其子仕汉等已束身归服。并列班秩。儒勐亦远陈诚恳。深足哀矜。俾均在宥之仁。式启自新之路。特宜释罪。仍加录用。令高州等处诸族蛮人。以此招谕。如挈属来归。愿给田耕凿。许从所便。愿还溪洞亦听。其招谕之人。亦第加酬奖。 


      　　上书羁管编管人放还诏崇宁四年七月二十二日 

      　　朕嗣承先烈。夙夜究怀。罔敢怠忽。尝惧弗及。乃者询谋逮下。而士辄乘间诋讪。无所忌惮。朕父子兄弟之分。于义有害。在法靡容。已屈常刑。止从远窜。然士流于俗。见利忘义久矣。朕甚悯焉。盖行法则明教。宥过则示恩。贷其终身不齿之罪。俾之自新。朕之遇士厚矣。应上书奏疏见羁管编管人。可特与放还乡里。仰州县长吏及监司取责亲属。保任其身。仍令三省量轻重具名定法闻奏。 


      　　元祐党人移徙诏崇宁四年九月五日 

      　　元祐奸党。诋讪先帝。罪在不赦。曩屈常宪。贷与之生。斥之远方。固无还理。终身贬所。岂不为宜。今先烈绍兴。年谷登稔。铸鼎以安庙社。作乐以协神民。嘉祥荐臻。和气降格。肆颁赦宥。覃及万方。兴言邪诬。久责遐裔。一夫失所。朕尚恻然。用示至仁。稍从内徙。服我宽德。其革尔心。应奸党羁管编配安置居住在岭南者。与移荆湖南北。在荆湖者移江淮近地。其余并移近里。唯不得至四辅畿内。 


      　　上书编管羁管人放还乡里御笔手诏崇宁四年十二月三十日 

      　　昨降手札。应上书编管羁管人令还乡里。责亲属保任。而有司止从量移。先王制刑。盖以弼教。情有重轻。法有久近。元符之末。士失所守。乘间抵巇。志在干禄。屏之远方。已踰三载。迹其愆罪。在所不宥。今好恶已明。惩责已久。俯从宽贷。示不终弃。其诬谤深重。除范柔中邓考甫不放外。余依已降指挥。放还乡里。令亲属保任如法。其各自新。毋惮后害。 


      　　除外州奸党石刻御笔手诏崇宁五年正月十二日 

      　　应元祐及元符末系籍人等。今既迁谪累年。已足惩诫。可复仕籍。许其自新。所有朝堂石刻。巳令除毁讫。如外处有立到奸党石刻。亦令除毁。今后更不许以前事弹纠。常令御史台觉察。违者具弹章以闻。 


      　　韩琦子孙落籍诏大观元年正月二十三日 

      　　古之为政。恶恶止其身。善善及子孙。故相韩琦。辅立英宗。弼亮神考。功在社稷。其子忠彦弗克绍似。罚恶之宪。逮其弟兄。比幸祖考诞育之地。与言琦功。为忠彦所掩。而琦之诸子。已从宽贷。尚挂谪籍。殆非善善所及之义。可除忠彦外。韩琦子孙昨被废黜。并与落籍。依无过人例施行。应系籍宰执坟寺。昨经改正。仍并给还。以称朕追往念功之意。布告在位。其体至怀。 




      ● 宋大诏令集卷第二百十八 

      　　政事七十一 平乱 

      　　平泽潞德音建隆元年六月辛卯 

      　　门下。天生五材。武可以底宁祸乱。君有一德。恩所以辑睦兆民。爰自眷命自天。膺图开国。伊朕寡昧。勉徇乐推。式造新邦。务求治道。郡县小大之政。必切躬亲。蕃宣勋旧之臣。敢忘礼遇。以四海康乐为念。以一物失所为忧。弗敢怠荒。庶期开泰。不谓壶关之地。分野缠灾。守臣无事以生疑。同恶望风而相济。朕推心勉谕。屈己俯从。和气不能易豺狼之心。平地于是作荆榛之路。昨者长驱禁旅。直上太行。始戮贼军。寻平泽郡。锋交矢接。瓦解冰消。潞州既迫危亡。寻输降款。契我好生之德。各覃加等之恩。一境熙春。万家按堵。既豁黔黎之望。实凭宗社之灵。重念将士同心。服干戈而展效。官吏奉职。部力役以有劳。将同庆于域中。宜大赉于天下。应天下见禁云云。 


      　　平王均川峡路德音咸平三年十月乙丑 

      　　朕君临万宇。德覆兆民。执大象以御时。应上元而为理。何尝不慈恕在念。旰昊为心。思保太和。用敷至化。而王均包藏逆态。孤负国恩。啸聚危城。惊骚远土。逮乎扑灭。寻至枭悬。言念蒸黎。骤罹困弊。既洽和平之运。宜推旷荡之恩。应川峡两路。德音到日。昧爽以前。十恶、故杀、劫杀、并为已杀人、官典犯枉法赃不赦外。余罪无轻重并放。其抛离城池人不在此限。仍令转运司具名以闻。官员使臣等陷在逆城。遭其逼胁。曾受文字者。并释罪部送赴阙。其益州内外诸色人。曾受章捕惧罪藏匿者。并放罪。各令归业。 


      　　王则平曲赦河北制庆历八年闰正月甲辰 

      　　朕纂承宝绪。导发化源。思固本之在民。每敷仁而修政。务遵先训。罔咈大猷。刑审厥中。处之以明慎。信孚无外。示之以怀柔。虽底万邦之太和。每矜一物之失所。近以贝州旧壤。孽贼为妖。啸聚郡城。稽诛旬朔。眷兹境土。不无伤残。当兴师之剪除。且有众之蹂践。而又枕戈衽甲。暴露于夙宵。挽粟飞刍。疲劳于道路。暨列荡平之效。宜推优奖之恩。逮彼封疆。并均涣泽。可曲赦河北诸州军。自庆历八年闰正月五日昧爽以前。见禁人。除贝州妖贼王则一行、应干系徒党、及在城失守、或屈节顺贼官吏等、并犯十恶、访杀、斗杀、并为已杀人者、放火、伪造符印、官典犯正入已赃不赦外。其余杂犯罪人。罪无轻重。咸赦除之。应差在贝州城下诸军将士。各等第优与特支。内重伤得功人。并委宣抚司开坐闻奏。议优与酬奖。其因重伤不任征役者。未得减下半分衣粮。且令全分支给。应贝州管内人户。因昨来用兵。蹂践苗稼。及采斫桑柘。并与免税。云云于戏。天道助顺。固乱逆之无容。君德好生。惟宽仁之可尚。威恩并及。善恶用分。布告群伦。当体予意。仍改贝州为恩州。 


      　　平刘五淮西曲赦制政和八年八月十七日 

      　　门下。朕抚九有之师。安四民之业。施仁发政。每敦博爱之风。去杀胜残。斯立丕平之化。财丰物阜。近说远怀。邑井相联。踰数万里。兵革不试。垂二百年。眷兹淮甸之冲。偶有山蹊之阻。逋逃所托。警捕靡严。辄兴啸聚之谋。遂肆跳梁之暴。几弥旬月。纵害一方。迺命信臣。往遵成算。馘其群丑。快积愤于众心。歼厥渠魁。伏大刑于都市。田卢肃静。奸宄汩销。爰念寇党经徒。尚多连逮。官兵讨袭。或致烦劳。优恩不及于死事之家。信赏未沾于血战之士。宜孚涣泽。用怿舆情。可曲赦淮南西路。云云于戏。申殄戮之威。靡漏恢恢之网。推宽大之德。式均皞皞之民。咨尔有邦。咸体朕意。 


      　　方寇平两浙江东福建淮南德音宣和三年八月十二日 

      　　门下。朕膺昊穹纯佑无疆之基。全付所覆。承累圣传序太平之业。永孚于休。协万国以咸宁。闵一夫之不获。眷东维之远服。实浙部之奥区。闾里阜繁。素乐敷文之化。江山重复。蔑闻用武之虞。偶鸱寇之孽牙。招鼠偷而啸聚。经时猖獗。比路震惊。侵凭郡邑之郛。阻保川林之峻。命枢臣而出抚。授庙算以宣威。剪伐交攻。克捷踵奏。虽荆楚剽轻之俗。易动而难安。顾陇西战勇之军。有胜而无屈。顽凶匪茹。诡谲罔悛。敢连蜂蚁之屯。力抗虎貔之势。将士共愤。俱怀吞噬之心。天人同期。豫指灭亡之日。鼓巉隘以进讨。扫巢穴而靡遗。群丑毕除。渠魁生致。班六师而献凯。静南土以停戈。绝其本根。悉快舆情之怒。夹以砧斧。将严都市之诛。宜蠲告社之诚。式讲御朝之贺。爰念狡谋窃发。飞檄遽兴。聚庐耗煨烬之残。编户罹锋镝之惨。忠义伏节而死难。善良失业而垫居。济师多骚动之烦。转饷困输将之后。矧兹胥虐。类乃胁从。深惟博爱之慈。大辟自新之路。百谷仰其膏雨。敷此惠和。万物养以清风。慰彼黎庶。诞扬涣渥。曲示拊绥。两浙江东福建路。云云于戏。保大定功。既诘奸而刑暴。赦过宥罪。斯发政以施仁。咨尔有邦。体予至意。 


      　　讨伐 

      　　秦州内属戎人敢肆侵掠者吏捕之诏太平兴国三年正月癸丑 

      　　秦州内属三族戎人等。克慕华风。求内附。俾之安辑。咸遂底宁。近间恃牛马之肥。肆蜂虿之毒。忘我大惠。侵我边州。岂朕信之未孚。而吏抚之不至。宜蠲旧过。以儆将来。今后敢肆侵掠者。吏捕之寘于法。不须以闻。 


      　　讨交州诏太平兴国五年七月丁未 

      　　国家声教所通。威灵咸暨。顾乃跕鸢之境。未归舆地之图。矧兹一方。近接五岭。唐末离乱。区内剖分。遂为僭伪之邦。因成聋瞽之俗。及番禺底定。正朔始颁。虽稽首以称藩。颇缮兵而自固。事大之礼。当如是耶。吊民之行。盖不得已。宜龚行于天讨。用丕变于蛮陬。宜以兰州团练使孙全兴、八作使张浚、左监门卫将军崔邕、为邕州路兵马都部署。宁州刺史刘澄、军器库副使贾湜、供奉官阁门祗候玉僎、为广州路兵马部署。分路率师致讨。 


      　　北伐诏雍熙三年正月丁酉 

      　　朕祗膺景命。光宅中区。右蜀全吴。尽在提封之内。东渐西被。咸归覆育之中。常思万物以由庚。每耻一夫而不获。眷此□□□□□□□□□□□□□□□□□□迨今不复。垂五十年。国家化被遐陬。恩覃动植。岂可使幽燕奥壤。□□□□□□□□□□□□□□□□爰兴师律。以正封疆。拯溺救焚。聿从于民望。执讯获丑。即震于皇威。凡尔众多。宜体兹意。今遣行营前军都部署曹彬、副部署崔彦卿等。推锋直进。振旅长驱。朕当续御戎车。亲临敌境。径指□□之地。尽焚□□□□。灌爝火之微。宁劳巨浸。折春螽之股。岂待隆车。应大军入界。百姓倍加安抚。不得误有伤杀。及发掘坟墓。焚烧庐舍。斩伐桑枣。掳掠人畜。犯者并处斩。应收复城邑。文武官吏皆依旧任。候幽州平日。别加擢用。若识机知变。因事建功。以节度防御团练刺史州降者。即以本任授之。仍加优赏。军镇城邑亦如之。乡村民户。候平定日。除二税外。无名科率。并当除放。凡在众庶。当体朕怀。 


      　　募边城雄豪应接王师诏雍熙三年四月乙卯 

      　　王者之师。有如时雨。盖所以静妖氛于堡障。拯涂炭于生民。眷彼□□本为内地。□□□□垂五十年。家怀愤心。人失生计。傒望内土。厥路无繇。今朕整饬师徒。荡平妖孽。扫边民之积耻。震□□之天声。复我遗氓。归于故地。况边城民庶。本号雄豪。有能应接王师。纠合徒旅。凭兹天讨。雪此世雠。便可浚发先机。梃身应募。必当资以粮馈。假以甲兵。有获生口者。人赏钱五千。得首级者。三千。马、上等十千。中七千。下五千。平□□后。愿在军者。优与存录。愿归农者。给复三年。 


      　　募河北强壮杀番贼诏景德六年九月 

      　　国家每戒边臣。勿侵外境。庶安民而息战。岂黩武以穷兵。而契丹屡犯边陲。不遵理道。今已遣上将。大益精兵。诸路齐驱。克期剪戮。尚虑控弦奄至。劫掠居民。其河北诸军强壮诸色人。能纠集徒众、杀□贼人者。仰所在官司策应。其生擒契丹一人。支钱十千。斩级支钱五千。十人级已上。仍给公据。当议加奖。所获物即与之。如擒斩近上首领职员。除赐与外。速具闻奏。当优奖之。 


      　　武功上 

      　　曲赦夏州管内德音太平兴国七年闰十二月辛亥 

      　　门下。王者仰膺天命。恭守帝图。唯推无外之心。用洽可封之化。眷夏台之奥壤。实朔野之名区。地连强悍之郊。俗尚雄豪之气。作一方之巨屏。如千里之长城。自累朝衰季之余。委列镇纂承之寄。虽梯航纳贡。宁无翊戴之诚。而雨露覃恩。莫及伤痍之俗。永言轸念。常在寐兴。今者良师效忠。举宗归阙。边境咸闻于肃静。封疆尽入于照临。当予平定之期。永保混同之庆。宜行异渥。慰尔蒸民。贷编户之逋租。恤圜扉之滞狱。旷荡之泽。我无爱焉。应夏州管内。云云于戏。恤物爱人。乃帝王之常道。除残去弊。实邦国之远图。里闾均被于朝恩。官吏勉勤于王事。各竭徇公之节。副予求理之怀。凡尔军民。体兹朕意。 


      　　获捷曲赦河北淄齐见禁杂犯死罪以下制咸平三年正月庚寅 

      　　门下。朕绍宝图之重。荷宗社之灵。丕显视朝。焦劳思理。寰海庶臻于宁晏。生灵永保于乂安。止思禁暴以戢凶。岂欲佳兵而尚武。蠢兹强悍。忽萌不逞之心。寇我边陲。辄有无名之举。军旅虽怀于勇锐。将臣有误于倚毗。致其边朔之徒。深入封圻之内。凭陵县邑。杀略居民。朕受命昊穹。常思于亭育。为人父母。尤切于痛伤。所以躬御戎衣。巡幸河朔。选求群帅。分命六师。才麾貔虎之威。大破□□之众。边部已观于清肃。生民孰念于伤残。宜流旷荡之恩。式示哀矜之意。可赦咸平三年正月十三日已前。应河北军州并淄齐州、云云于戏。殄寇安边。既申于远驭。恤灾宥罪。特示于宽仁。庶召和平。永期安集。布告中外。宜体朕怀。 


      　　讲和曲赦河北制景德元年十二月壬辰 

      　　门下。朕上膺灵命。获绍鸿图。常持兢畏以为心。不敢宴安而肆志。临民布政。则思钦恤之言。保国训兵。但肃整齐之令。昨以疆埸有警。銮辂抚巡。近成两地之通和。盖念蒸人之劳役。眷兹河朔。式可哀矜。宜行旷荡之恩。庶召和平之气。可赦自景德元年十二月十三日昧爽已前。云云于戏。佳兵黩武。每鉴诫于前书。宥过崇仁。方顺从于古训。布告遐迩。同知朕心。 


      　　讲和赦天下制景德二年正月庚戌 

      　　门下。王者君临九有。子育兆民。法天道以布生成。体阳春而流庆泽。所以保乂区宇。惠绥黎元。俾华夏之欢心。召天地之和气。朕嗣守大业。于兹八年。何尝不兢畏万几。励精庶政。冀洽垂衣之化。用臻偃草之期。而去秋已来。戎马南牧。大河之北。兵甲斯兴。由是屯戍之人。保境严于守备。储蓄之用。近甸勤于转输。朕劳军抚民。亲乘军辂。治兵赴会。寻届澶渊。俄束仪于欢盟。遂即停于征战。今则边防罢警。师旅解严。当寰海之晏清。使生灵之休息。咸跻富寿。永协平康。是用因献岁之惟新。思与人而更始。勤恤之惠。既已及于一隅。旷荡之恩。宜普覃于万国。除河北已颁赦令外。可大赦天下。云云于戏。恭己爱人。安邦之要道。布德行庆。有国之令猷。所期率土之荣怀。以荷上元之景贶。更赖中外协力。股肱尽心。恢保大之永图。佐守文之昌运。同佑乃辟。永孚于休。诞告四方。咸知朕意。 


      　　曲赦宜柳象州怀远军制景德四年十月甲寅 

      　　门下。朕自祇荷庆灵。纂承鸿绪。务辑宁于邦本。勤详究于化源。缅慕淳熙。思复胥庭之世。载深茂育。愿恢仁寿之区。属和气以潜融。屡丰年而告瑞。允膺垂祐。渐格隆平。而岭表一隅。地惟百越。念兹远郡。皆朕良民。清时宽尉察之虞。长吏失抚绥之道。士卒失伍。力役斯烦。致诸窃发之兵。忽构乱常之孽。叛离军次。啸聚凶徒。寻驰使以招怀。尚违敦谕。命出师而讨击。并寘严诛。暨奏剪除。已闻清谧。眷其封部。偶值寇攘。虑黔庶之伤痍。每夙宵而轸恻。宜加优恤。俾遂昭苏。特颁在宥之文。爰降曲成之泽。应宜柳象三州怀远军。云云于戏。夷凶殄寇。既示于威刑。布德推恩。用全于生众。表予深意。咸使闻之。 


      　　延州保安军德音康定元年二月丙午 

      　　朕绍膺丕历。光宅中区。荷列圣之燕谋。抚群黎而泰定。政纲备举。谷实屡登。惟先厥躬。期济于治。近以狡邻背惠。高奴宿兵。格斗伤夷。暴于原野。生聚惊扰。弃乃室卢。虽尝遣使以行。俾谕勤人之爱。重形憯怛。更示矜存。宜均我泽之和。用接尔邦之众。应延州保安军及管内诸县见禁罪人。除死罪及背叛奸细人不赦外。余皆释之。见屯将士。并与特支。其非中伤而溃散者。不在此例。金明肤施两县。特放今年夏税。余县及保安军蠲其半。去年夏秋税赋、残欠及停阁者。并与除放。其经战阵及攻围城池处将校蕃官等。有功及没行阵者。令本处以名闻。军民及内属民部。为贼所害。量赐其家缗钱。无亲属者。官为埋瘗之。内军士更与支一季请受。属户昨经惊扰溃散人。及曾遭掳劫出界。并许却还住止。其效援延州与贼战先退地头、致亡失主将。除见勘黄德和及干连人外。其余非因逃背捕获、而已经官司自首者。并特放罪。如投蕃部界首者。限两月首身。除其罪。于戏。疆埸之事。徭戍寔劳。示宽宥以推仁。庶安集而蒙赉。布告西境。咸知朕心。 


      　　陕右宿兵德音康定二年四月乙巳 

      　　朕以纂承鸿绪。维御庶邦。荷穹昊之顾怀。谨祖宗之猷训。遐想至治。期臻大宁。访善道以求中。岂佳兵而在念。爰以夏台干纪。陕右用师。侵苦边陲。独阻王命。烽燧犹警。室庐靡安。群帅协心。庶官营职。共图守御之要。伫成戡定之勋。屯戍之劳。载勤于士卒。馈饷之役。深轸于黎元。颇虑伤痍。宜加优恤。俾召至和之气。特霈曲成之恩。应陕西诸军州、云云于戏。议狱缓刑。式推于利泽。绥边经武。益懋于远图。用示矜存。体兹深意。 


      　　陕西解严曲赦庆历五年三月甲申 

      　　门下。朕宪天窗明。法古恭俭。庶克守业。用保乂民。有舍己以从人。罔咈人而从欲。深自抑畏。期洽靖和。比夏众之弗怀。戒边吏而为备。王旅外戍。久未劳旋。县官转输。顾多烦费。繄朕寡德。及兹用兵。虽日事于缮完。实心存于开纳。顷闻款格。坦示绥徕。继上誓章。悉归礼顺。爰考典刑之旧。议加封册之崇。质以至诚。处之大体。载念兴师之后。自陕以西。士苦暴露之劳。民疲赍送之役。夙宵在虑。忧恻靡宁。及此解严。理宜均庆。陕西诸州府军监县等。限敕命到日。见禁罪人。除十恶并故杀、谋杀、劫杀、放火、持杖行劫、侵盗官物、伪造符印、合造毒药、官典犯正枉法赃、依法施行外。应杂犯死罪、并斗杀死罪。并斗杀情理可悯者。并许从流。内有不可存留在彼者。即刺配五百里军州牢城收管。其流罪降从徒。徒降从杖。杖罪以下并放。应陕西缘边将士、并等第与特支。应庆历四年终见欠夏秋税赋及停阁者。特与除放。今年夏秋税赋、特与减放五分。云云于戏。天所享者在德。民常怀者惟仁。乃心攸存。庶几于是。咨尔中外。咸体予衷。主者施行。 


      　　侬贼平曲赦广南东西制皇祐五年二月甲申 

      　　门下。朕膺穹昊之眷命。奉祖宗之诒谋。副亿兆心。垂三十稔。何尝不博稽教化之大。勤视蒸黎之烦。延登隽良。采纳嘉话。以补治具。以迎休风。肆惟宵旰。罔或暇逸。蠢兹蛮蜑。敢冒典刑。驱驰犬羊。越去溪峒。阴窥守御之阙。寖起狡狂之谋。伤痍我民版。剽盗我州城。属以夏秋届候。潦雾交蒸。言涉险难。遂稽平殄。朕托居人上。奄宅域中。岂朝经之未孚。将吏职之不举。致是方国。因于扰攘。虑焉及斯。嗟亦良甚。爰申命于将钺。俾总临于师干。鼓行而前。俘馘殆尽。今虽丑类正罚。既伏于天诛。尚念编甿何辜。久罹于寇虐。宜推涣宥之泽。曲示忧劳之怀。可曲赦广南东西路诸州军。云云于戏。绥宁土疆。剪灭凶焰。下则赖兵戎之有律。上则系庙社之垂灵。粤予统临。益用祇率。眷尔官吏。参输忠诚。招怀流亡。劝励种敛。亟复饶富。永臻治平。布告群伦。庶知朕意。 


      　　又曲赦江西湖南德音皇祐五年二月丁亥 

      　　门下。朕绍承基绪。维御幅员。丕循燕翼之谟。慎固盈成之守。内之则论求文理。外之则讲练武经。冀此蒸民。臻于至治。属溪蛮之兴孽。乘边吏之失防。踰越土疆。绎骚生聚。薄言问罪。爰命行师。蕞然狡凶。寻底擒殄。尚念江湖之列郡。实邻海峤之遐陬。封域犬牙。道涂棋错。或护巡城堞。或输挽糗粮。奔驰险艰。暴露丁壮。凡此调发。岂无勤烦。兹惟眷瞻。颇用嗟恻。宜推宥典。典示矜怀。江南西路荆湖南路州军。限德音到日。云云昨以方兴兵旅。远馈军储。如闻漕司。急于集事。动多烦促之令。致伤凋瘵之民。今寇息南邮。师还北道。顿停徭役。方在抚绥。宜令逐路转运司。应有侵刻民力、妨废农务之事。不得更有施行。庶安远人。以召和气。应德音该说不尽事件。委逐州长吏以下。比类闻奏。于戏。寇盗猖狂。既伏剪平之画。生灵瘵弊。必资安养之方。咨尔庶官。体予深意。 


      　　曲赦陕西河东德音熙宁四年三月癸卯 

      　　门下。朕德不明。职任失当。外勤师旅。内耗黎元。秦晋之郊。并罹困扰。使人至此。咎在朕躬。其推恤隐之恩。以昭悔过之义。应陕西河东路罪人。除劫、谋故斗已杀人、至十恶不赦及情轻奏裁外、余死罪已下。递减一等。徒已下释之。于戏。劳民构患。非朝廷之本谋。克己施仁。冀方隅之少息。专赖黎献。共图康功。 




      ●宋大诏令集卷第二百十九 

      　　政事七十二 武功下 

      　　置熙河路熙河秦凤德音熙宁五年十月戊戌 

      　　门下。洮陇故地。久闭强邻。祖宗之灵。佑启于后。改衿内附。作我新民。申画州封。授之旄节。选建肤使。略而抚之。嘉与一方。永绥厥服。用覃庆宥。宠慰群黎。其以镇洮军为熙州。以镇洮为节度军额。以熙河洮岷州通远军为一路。置马步军都总管经略安抚使。所应制置事。令经略安抚使司详具以闻。应熙河秦凤路。敕命到日以前。除常赦不原。情轻奏裁奏案外。其余罪各降一等。杖以下释之。云云于戏。□□□□怀远以德。于古有训。朕敢弗勤。尚赖忠良。辅成斯志。 


      　　曲赦熙河制熙宁七年五月戊戌 

      　　门下。恢复河洮。荡定弗率。渠魁窜伏。未即灵诛。今北归穷。爰加抚纳。繄宗社之开佑。底强寇之廓平。在于菲躬。敢曰予武。言念师徒远戍。固有暴露之勤。饷道繁兴。颇多调发之扰。及兹彻警。宜布涣恩。可曲赦熙河路。应五月一日昧爽以前。见禁。云云于戏。□□□□虽志宣王之法。安民肆眚。岂忘舜帝之仁。更赖庶工。共熙远绩。播告有众。咸使闻知。 


      　　曲赦广西制熙宁十年二月丙午 

      　　门下。比者交蛮猖狂。邕管震动。爰命将帅。整我六师。祖宗之灵。天地之贶。未渝旬浃。遽以捷闻。恢拓封疆。系执丑虏。形单势蹙。输款辕门。愿刷往愆。祗顺王命。朕惟讨叛。乃眷西南之冲。并勤师旅之奉。士卒有暴露之苦。丁黄多调发之劳。宜覃涣恩。宠慰远俗。可曲赦广西路。云云于戏。蛮荆未乂。威以戎车。徐方既庭。惠于南国。盖武之所制者远。则泽之所流者深。布告迩遐。当知朕意。 


      　　曲赦广东湖南见禁德音熙宁十年二月己酉 

      　　门下。交人弗率。王旅徂征。系寇纳降。一隅底定。而形制壤束。隃岭并湖。兵谷所通。民寔劳止。眷言心恻。其命涣恩。广东湖南路见禁罪人。限德音到日。如广西。云云于戏。逷尔蛮方。既靖寇孽。惠吾南国。盖示至仁。播布迩遐。宜知朕意。 


      　　曲赦梓州路州军德音元丰五年二月癸酉 

      　　门下。比者蛮獠猖狂。封陲骚绎。爰兴师旅。问罪酋渠。逮踰岁时。荡定巢穴。言念薄伐。久戍遐陬。将士有暴露之勤。公私多馈饷之扰。劳还之始。霈泽宜先。可曲赦梓州路诸州军。限赦书到日昧爽以前。除杀盗及赃法不赦外。枉法自盗死罪情轻者。奏取旨。斗杀死罪情轻者。减一等。刺配千里外牢城。其余咸赦除之。应缘泸州军事。厢禁军并与特支钱。其余军事工役人夫、并放今年夏秋税及一料役钱。死事之家。量与给赐。本路及邻路。因军被差及科配、将佐士卒有功者。及文武随军、应副军期有劳。并保明以闻。其因伤不任征役者。衣粮并全给。若因战亡殁及病死之家。正兵及召募人。有借请受并欠负主典少欠、损毁随军官物、非侵盗。并除放。生界及两属外户首领、自乞弟入寇以来。能守忠节。不从贼党。尝立功效者。委经制司具等第保明闻奏。士卒道亡、丁夫不赴点、惧罪藏匿者。限一月自陈。本路进士。礼部下四举、殿试下两举、诸科、礼部下五举、殿试下四举、并免解礼部不合格特奏名。今来到礼部人亦准此。编配羁管、见在本路者。并理非次一赦。其不尽事。比类以闻。于戏。丑类干诛。既已从于天讨。深仁布惠。庶永宥于吾民。播告迩遐。宜知朕意。 


      　　克西夏九城陕西河东德音绍圣四年四月丁未 

      　　门下。朕绥御九有。怀柔四境。蠢兹西戎。蕞尔小国。匪茹其力。敢拒大邦。申命边臣。奉将薄伐。方共武服。已奏肤公。开疆复境者九城。尽要害膏腴之地。折馘执俘者万计。皆精锐骁勇之人。役不淹旬。捷无虚月。而财靡殚众。力非调民。因其夭亡之时。成是席卷之势。然念士卒有暴露之苦。雉堞有版筑之劳。宜覃涣恩。以慰边俗。应陕西河东路州县。限德音到日已前。见禁罪人。流下递降。杖已下释之。云云于戏。武之所加者广。则泽之所及者深。尚暨乃心。克平兹土。播告有众。咸使闻之。 


      　　陕西河东德音元符二年五月辛巳 

      　　门下。西戎弗率。扰我边陲。分命将臣。申严武备。筑据要害。扼其奔冲。亭障相望。开斥故境。克绍先志。用恢永图。载念征役之劳。敢忘勤恤之义。宜覃庆泽。俯慰群情。应陕西河东路州县德音。限到日已前。见禁罪人。云云于戏。讨叛兴师。盖非得已。息民偃革。将自于今。播告一方。咸知朕意。 


      　　恢复黔中曲赦荆湖南北崇宁二年正月二十四日 

      　　门下。黔中旧服。湖外要封。开拓之机。兆从列考。弃捐之失。成自奸朋。寝令徭酋。辄扰边圉。欲恤民而除暴。爰命将以兴诛。师不踰时。事无遗策。荡平巢穴。系执馘俘。余威布宣。蠢类怀附。按图而归故地。改衽以作新民。襟带九溪。幅员千里。然念兵屯从征戍之役。粮饷起转输之劳。其霈涣恩。以绥遐俗。可曲赦荆湖南北路。于戏。招携来远。逷尔蛮方。布德行仁。惠兹南国。播告有众。体予至怀。 


      　　熙河兰会路德音崇宁二年七月七日 

      　　门下。朕域彼四海。式于九围。邈川故疆。西夏冲会。神考立武。泰陵奏功。地入版图。实墉实壑。民皆耕稼。迺积迺仓。奸臣纷更。横议捐弃。盖承恭默。已正罪愆。比遣将臣。往修戎略。绥纳降附。万众一心。荡平顽恶。六日四捷。无沾项渐襟之战。皆稽首请命而归。遗种齿寒。远人胆落。方隅抚定。人神豫和。举事应期。近古鲜俪。然念行师暴露之苦。转饷艰险之勤。克复云初。申谕尚众。宜覃惠泽。用浃群情。应熙河兰会路。云云于戏。肇造区夏。共惟帝臣。自彼氐羌。莫非王土。其究安宅。惟怀永图。播告一方。咸知朕意。 


      　　熙河秦凤永兴路曲赦崇宁三年四月二十五日 

      　　门下。朕诞受多方。缵承旧服。念我土宇。岂宜委以与人。诘尔戎兵。盖将往而绥众。乃眷湟中之壤。昔为陇右之邦。致军旅之再兴。繇朋诬之辄弃。邈川既复。西平盍归。尚怀匪茹之谋。姑切苟安之幸。士皆蓄锐。将思奋功。鼓行而前。罙入其阻。以必亡之余种。当弗敌之我师。穷蹙靡容。迎降请命。捷书屡至。皆克日而应期。故地悉还。快累年之共愤。一方底定。万国祗欢。载念师徒有暴露之勤。馈饷有调发之扰。役于西土。成是肤公。矧当恢复之初。咸听抚绥之令。其敷霈泽。以慰群心。可曲赦熙河秦凤永兴路。云云于戏。天之所助者顺。为无不成。邦其永孚于休。惠自斯始。咨尔黎庶。体予至怀。 


      　　熙河兰湟路曲赦崇宁四年闰十二月二十二日 

      　　门下。朕承神考之宏休。述泰陵之丕志。夙夜图究。罔敢遑宁。念兹湟鄯之故封。时乃熙丰之遗烈。中更捐弃。谋自奸朋。遂俾一方。复沦异土。授之成算。奉以徂征。曾无旬浃之淹。尽入版图之旧。酋渠衔璧而请命。种落开关而迎师。兵不施锋。财靡殚众。实墉实壑。逾三十城。迺埸迺疆。环五千里。复汉唐之郡县。绝边裔之辅车。受俘端门。告成清庙。宜覃涣泽。用抚边氓。可曲赦熙河兰湟路。云云于戏。继伐广声。昭兹来孝。行恩市德。燕及远人。播告方隅。咸谕朕意。 


      　　曲赦广西大观元年一月六日 

      　　门下。朕诞膺骏命。抚有万邦。舟车所通。罔不率俾。眷是夜郎康居之属。逖居魋结卉服之乡。承平百年。外而不问。而能向风请吏。解发来臣。献纳土疆。几于万里。列置郡县。至于百城。靡烦招徕。愿预声教。言念四邻慕义。宜示宠绥之恩。百堵鸠工。不无劳建之勚。其覃涣泽。用慰遐陬。可曲赦广南西路。云云于戏。□□□□匪自师干之致。怀远以德。更均雨露之施。咨尔有民。咸体朕意。 


      　　曲赦熙河兰湟秦凤永兴军路制大观二年九月二十九日 

      　　门下。朕若昔大猷。励精庶政。致远人之慕化。格坤灵之效珍。念彼河湟。有指熙丰之际。眷兹解泽。寖隳符绍之间。肆惟一人。克笃前烈。乃命上将缵武之功。爰遣信臣因地之利。而师不烦于顿战。俄辟土以招携。役靡患于伤财。兹裕民而富国。然念垂塞有暴露之苦。元元有调发之勤。宜推涣恩。用慰舆望。可曲赦熙河兰湟秦凤永兴军路。云云于戏。兴利除害。永孚万世之休。布德行仁。克广一方之惠。咨尔有众。体予至怀。 


      　　梓夔路曲赦政和三年四月八日 

      　　门下。朕承前烈。光宅丕图。声教所渐。海隅率俾。眷汉唐之旧壤。有溱播之遐陬。沦于远方。久限正朔。而顷能向慕。靡俟招徕。吁众志以交孚。举一方而内属。列之郡县。几五十城。籍以版图。踰数千里。矧复服产饶阜。土风俭勤。边用自充。每不烦于中给。人情已附。顾无患于它虞。遽成武事之脩。庶协字人之指。然念缮营之久。不无调役之劳。其布湛恩。用安裔俗。应梓夔路。云云于戏。复兹故土。既成疆理之功。辑我新民。更厚抚绥之泽。咨尔有众。体予至怀。 


      　　四川曲赦政和五年十二月二十四日 

      　　门下。昔先帝有为之日。兴泸南问罪之师。诒厥孙谋。有指疆土。昭哉嗣服。无忘武功。朕慎德以务怀徕。体道以示容覆。蠢兹小丑。敢雠大邦。肆命濯征。用遏遐裔。罙入其阻。陟我高冈。鼓行而前。歼其丑类。首渠系颈。种附向风。冠带者两州。幅员数千里。荷皇天之全付。俾中国之乂安。庙社告成。华夏胥悦。虽征伐暂扰。供亿或劳。一方敉宁。万世永利。用敷解泽。式及坤维。可曲赦四川。云云于戏。继伐广声。终宁王之图事。市德施惠。本圣人之好生。播告方隅。咸体朕意。 


      　　荆湖北路曲赦政和六年七月二十日 

      　　门下。朕绍休先烈。奠服多方。声教所加。亦克用劝。车书惟一。罔不是孚。蠢兹傜蛮。介处荆楚。姑幸苟安之计。敢怀匪茹之谋。命彼偏师。授之良算。罙入其阻。迄用有成。俘获酋渠。果应期而就戮。荡平巢穴。率请命以来归。休集新民。复还故地。一隅底定。万世无虞。载念兵屯有征战之勤。馈饷有转输之扰。其敷霈泽。以慰群情。荆湖北路。云云于戏。休众安民。盖我好生之德。流恩布惠。亦惟博施之仁。咨尔黎元。体予至意。 


      　　四川曲赦政和八年三月十三日 

      　　门下。朕诞受多方。外薄四海。无有远迩。既勤文德之敷。罔不率从。在重师干之试。蠢兹种落。介处坤隅。久稽负固之诛。每下招携之令。尚怀匪茹。爰命灌征。往城于方。申饬金汤之固。罙入其阻。遂穷巢穴之深。歼厥渠魁。屈此群丑。并包八国。滋斥大于幅员。震叠百蛮。咸服驯于冠带。实本万全之策。迄成三捷之功。载念版筑左徒。岂无调发之扰。粮饷系道。固多飞挽之劳。宜锡涣恩。用绥遐俗。可曲赦四川。云云于戏。安民禁暴。期永锡于边隅。布德行仁。赐曲推于庆宥。咨尔有众。体予至怀。 


      　　陕西河东曲赦政和八年六月二十三日 

      　　门下。制军诰禁。王者所以申九法之严。取乱侮亡。圣人所以驭万邦之众。兹有师征之利。用隆外治之疆。蠢彼夏羌。介于边鄙。匪疚匪亟。稔成累世之奸。乍叛乍臣。垂及百年之久。惟朕文考。将天明威。首加问罪之诛。迄就开疆之烈。肆予继伐。犹务怀柔。缘蚁聚之未锄。致狼心之弗譓。失藩臣恭顺之体。背王朝怙冒之恩。招纳逋亡。骚动障塞。规幅员而盗壤。筑要害以屯兵。狡谋不臧。比岁滋甚。朕亲以方略。授之枢臣。式遄六月之行。如下九天之上。捷数十而斩获亿计。众百万而愤勇一心。攻始合谋。屹坚城之悉破。役无愆素。矗众垒之相望。上帝临而无贰无虞。三事就而不留不处。只轮莫返。诸部趣降。尽俘□□□□□。奄有金汤之险固。西戎即叙。既请吏以叩关。我武惟扬。将告成而献凯。盖上则祖宗之垂祐。而下繄将士之奋忠。爰念出入再期。涉历数路。干戈敌忾。实多暴露之劳。郡邑馈军。不无烦扰之费。宜推庆宥。示以拊绥。可曲赦陕西河东路。云云于戏。雷厉风飞。已震天声之远。云行雨施。用均帝泽之敷。益恢保大之图。永洽好生之德。爰咨尔众。咸体朕怀。 


      　　陕西河东曲赦宣和元年四月二十三日 

      　　门下。师出以律。所以载缵于武功。兵义者王。所以恭行于天讨。蠢兹夏寇。袭乃世封。辄忘累圣天地之恩。数为中国障塞之暴。朕奄甸万姓。底绥四方。惟皇天付予。庶其□此。矧宁人有指。敢弗于从。申遣枢臣。出将绥命。授之成算。讫此逋诛。文鼎效祥。预告虎方之克。神霄助顺。默临戎乘之行。锐徒奋伐而无前。跳梁震惊而先遁。斩获万计。荡平三城。雉堞相望。包山川于舆地。锋旗所至。款部族于辕门。遹彰庙社之休。永息疆陲之警。然念将士贾勇。不无征戍之劳。郡县协心。爰有转输之役。宜推庆泽。用怿舆情。可曲赦陕西河东路。云云于戏。神动天随。既广威怀之烈。德洋恩普。式均在宥之仁。咨尔群伦。体予至意焉。 


      　　平燕河北河东路燕山府涿易檀顺景蓟州云中府武应朔蔚奉圣归化儒妫等州曲赦宣和五年四月二十六日 

      　　门下。制军诘禁。昭帝王之极功。发政施仁。体天地之大德。朕祗膺骏命。嗣守鸿图。聿臻熙洽之期。克保盈成之业。皇天全付所覆。可忘疆理之脩。先王启佑后人。宜笃经营之念。万邦作乂。四裔咸宾。惟边锁之旧邻。侵中华之名壤。虽□□□□□□□□□□□□□□□□青徐为王土。割赂自五季始。盗据垂二百年。自艺祖之肇基。洎裕陵之复古。圣哲垂虑。谟训具昭。肆予纂承。敢事怠忽。顾澶渊结誓之后。守此信书。且河朔息战以来。重其兵举。人心久郁。神祚有开。相彼□□□□□□赋敛暴刻。众怀离散之思。刑罚峻深。人抱怨咨之戚。内亲争叛。强敌肆侵。遗□□以逋逃。轻前盟而背覆。五都溃决。诸姓骇惊。用遄将相之行。往护封圻之宇。殆天所授。其众自归。箪食壶浆。迎王师而来保。旱霓时雨。慰民望以咸苏。靡勤锐旅之攻。尽复连城之聚。一方黎献。初还礼义之乡。千里山河。重载版图之籍。言念征徒暴露之久。转饷调发之劳。并及新民。曲覃庆宥。可曲赦。云云于戏。师直为壮。既昭无敌之功。道贷且成。斯致丕平之利。咨尔有众。体予至怀。 


      　　恢复燕云赦天下制宣和八年六月十一日 

      　　门下。禁暴者以不杀为武。本仁义以行师。域民者以博爱为公。兼威怀而示德。朕绍承丕绪。统御庶邦。诞保受民。昭上帝溥将之命。克笃前烈。恢宁人燕翼之谋。兴念□□。久沦邻敌。故家望族。散依四□□□。广谷大川。阻隶九畿之籍。寖移巢穴。窃据封圻。方艺祖肇基。寔轸恤民之虑。逮神考嗣服。深惟复古之图。欲成继伐之勋。莫大因时之利。蠢兹邻敌。辄背世盟。既种落之内讧。复神人之切愤。惟春秋以王者大一统。方隆广覆之恩。而要荒赖中国有至仁。咸起来苏之望。整我师旅。彻彼土疆。寒律收威。见天心之助顺。壶浆载道。知人意之乐从。未阅再期。悉平两路。岗峦靡迤。东踰碣石之封。亭障骞翔。西轶榆溪之阻。分州画野。兴教厚民。拯百年涂炭之余。咸跻寿域。还五政□□之旧。复睹皇风。一新象纬之清明。丕变群情之闿怿。自今以始。永绥华夏之宁。与物为春。均霈迩遐之泽。可大赦天下。云云于戏。兼弱攻昧。辟土宇以版章。发政施仁。浃海隅而丕冒。咨尔有众。咸体朕怀。 


      　　医方 

      　　访医术优长者诏开宝四年□月戊子 

      　　周礼有疾医掌万民之病。又汉置本草待诏以方药侍医。朕每于行事。必法前王。思得巫咸之术。以实太医之署。其令郡国。求访医术优长者。咸籍其名。仍量赐装钱。所在厨传给食。速遣诣阙。 


      　　访求医书诏太平兴国六年十二月癸酉 

      　　太医之方。以十全为上。神农之药。有三品之差。历代之议论寔繁。生人之性命攸系。比令编纂。多所阙遗。宜行购募之文。用申康济之意。宜令诸路转运司。遍指挥所管州府。应士庶家有前代医书。并许诣阙进纳。及二百卷已上者。无出身与出身。已任职官者亦与迁转。不及二百卷。优给缗钱偿之。有诣阙进医书者。并许乘传。仍县次续食。 


      　　行圣惠方诏淳化三年五月己亥 

      　　医药之书。人命攸系。将疾疢之是疗。必学术之至精。故太医之职。以十全而为能。聚毒之家。非三世而不饵。朕轸念黎庶。虑其夭枉。爰下明诏。购求名方。悉令讨论。因而缀缉。已成编卷。申命雕镌。宜推流布之恩。用彰亭毒之意。其圣惠方并目录共一百一卷。应诸道州府各赐二本。仍本州选医术优长治疾有效者一人。给牒补充医博士。令专掌之。吏民愿传写者并听。先已有医博士即掌之。勿更收补。 


      　　选良医诊视京城病人诏淳化三年五月戊申 

      　　古先哲王之爱民也。大暑流烁。必施扇暍之仁。凶年饥馑。必有淖糜之赐。如闻今岁。天灾流行。闾阎之民。疾疫相继。既医药之不给。必阏夭之居多。用伸救疗之恩。庶推勤恤之意。宜令太医署。选良医十人。分于京城要害处。听都人之言病者。给以汤药。扶疾而至者。即与诊视。赐太医钱伍拾万。分给为市药之直。中黄门一人。往来按行之。 


      　　差医人散药诏元祐八年四月壬申 

      　　访闻近日在京军民。难得医药。令开封府体访。如委是人多病患。可措置于太医局选差医人。就班直军营坊巷。认地分诊治。本府那官提举合药。并日支食钱。于御前寄收封椿钱内等第支破。候患人稀少即罢。 


      　　求方书药法御笔政和四年八月三十日 

      　　人肖形于矢地。气盭则形病。昔圣人救以医药。跻之寿域。仁政之急务也。比者医不穷理。流于世好。人以夭折。朕甚悯焉。乃诏有司。诏学设局。教养多士。命之以官。分任天下。士稍劝焉。尚虑方书药法。有不如古。遗失不完。致误服食。其令天下应有奇方善术。许申纳本州。逐州缴进以闻。称朕好生之意。差曾孝忠、就提举入内医官所编类御前所降方书。差文臣米肱、刘植充检阅官。候逐路进到奇方善术。并送本部编集。俟书成进呈。仍以政和圣济经为名。下国子监刊印颁行。 


      　　应州郡并建仁济亭三楹于神霄宫门之隅御笔手诏宣和元年六月三日 

      　　朕以道在宥天下。使皞皞之民。无夭伤札瘥之患。岂道之源委符箓禁祝。治病馘毒。与有其功欤。比以其法。施之中都。人被其惠矣。常欲推而广之宇内。博施济众。心庶几焉。应州郡可并定仁济亭三楹于神霄宫门之隅。选符水道士。若士民精于法者。三五人。依科行教给符水。自旦及午。务在专洁。除邪驱疠。凡科所须。长吏量给。毋得追扰。重致烦劳。仍委掾曹道职各一员监视。籍其功状。守二旬一察检。岁终类申提举漕臣廉访使者。保实以闻。当有嘉奖。其或过差弗虔。罔功幸赏。并当典宪。无或蠲原。庶俾群黎。承予实德。咸跻寿域。永保和平。 






      ●宋大诏令集卷第二百二十 

      　　政事七十三 褒恤上 

      　　杨业赠太尉大同军节度使制雍熙三年八月辛亥 

      　　生着勤劳。执干戈而卫社。殁加贲宠。听鼙鼓以申哀。不有追崇。曷彰茂烈。云州观察使杨业。诚坚金石。节茂松筠。俾塞上之威名。本山西之茂族。自昇环卫。甚着忠劳。方提貔虎之师。以效边陲之用。群师违戾。援兵不前。独以孤军。陷于强敌。劲节焱厉。有死不回。求之古人。何以加女。是用举兹徽典。旌此遗忠。魂而有灵。知我深意。可赠太尉大同军节度使。赐布帛千疋粟千硕。 


      　　苏协赠秘书丞制淳化元年十月庚申 

      　　故光禄寺丞苏协。清白检身。义方训子。长才屈于下位。余庆钟乎后昆。其子易简。为吾近臣。典司密命。际会斯极。云屏之美可期。奄忽难追。风树之痛俄及。已举夺情之典。合推饰壤之恩。赠以麟阁之资。慰乃兰陔之念。可赠秘书丞。 


      　　推恩田锡诏咸平六年十二月壬申 

      　　君臣之际。义莫重焉。在于忠贤。必厚恩礼。生既观其亮直。殁亦极其哀荣。故右谏议大夫、史馆修撰田锡。清节素高。直躬无挠。久处朝列。有端士之风。擢践谏垣。得诤臣之体。朝夕献其良画。动静贡其直言。布在封章。殆盈几案。而又效先民之述作。资乙辰之讨论。爱民之诚。颠沛无已。奄兹沦没。弥用衋伤。特越常规。以劝忠荩。可特赠工部侍郎。以其子将作监主簿庆余庆远并为大理评事。给俸终丧。仍令布告天下。 


      　　赠侍中楚昭辅赠中书令制 

      　　敕。朕昨者荐玉真区。观风近甸。眷兴王之旧壤。怀佐命之勋臣。存则懋延赏之恩。没则峻追荣之典。具官某。端介自守。沉鸷有谋。早事先朝。罄输亮节。尝总司于枢务。寔备竭于忠规。属兹均庆之辰。宜沛漏泉之泽。西台重地。右相崇资。允极哀荣。永昭幽穸。可。 


      　　处士魏野赠官制天禧四年正月庚子 

      　　国家举旌贲之命。以耀邱园。申恤赠之恩。用慰泉壤。兹所以褒逸民而厚时俗也。故陕州城东村处士魏野。服膺德素。刻意篇章。颇辞格之清新。为士流之推许。而能笃淳固之行。纂肥遁之风。顷属时巡。尝加聘召。恳陈诚志。愿遂考槃。且令牧守之臣。每谕抚存之旨。忽披封奏。奄及沦亡。载恻予怀。特疏宠典。兰台清秩。追饰幽扃。厚其赙助之资。宽以复除之令。谅惟优礼。式显高名。魂而有知。致比殊渥。可赠秘书省着作郎。赙其家帛二十疋米十斛。州县常加存恤。免其诸杂差徭。 


      　　赠李渎官赐其家粟帛诏天禧四年三月戊午 

      　　国家念介洁之士。终保令名。举追饰之文。用旌素履。河中府处士李渎。衣缨传绪。儒雅践方。强逸自居。恬智交养。殆兹晚节。弥绍清猷。奄及沦亡。良深轸恻。特行贲典。式慰营魂。惟蓬阁之司文。乃儒林之美秩。仍示归生之转。兼推给复之恩。申饬守臣。优恤其后。岂独旌于泉壤。亦足厚于民风。可特赠秘书省校书郎。赐其家帛二十疋米三十斛。州县常加存恤。二税外免其差役。 


      　　故守司徒兼门下侍郎平章事王钦若可赠太师中书令制 

      　　敕。国有元老。遂阶成勋。天乎难谌。曾不慭遗。特稽殊等之礼。用章亏体之哀。故具官某。峻极降神。生民挺秀。逮事先帝。久服大僚。敕封岱宗。偃仆师节。辅致鸿业。格于皇穹。肆予冲人。灵承景命。寔赖尽规之力。绍隆累盛之基。及兹云亡。深用哀悼。尚父维师之重。周官内史之崇。并刻密章。以付幽穸。死且不朽。永贲忠魂。可赠太师中书令。 


      　　曹利用追复开府仪同三司守司空检校太师兼侍中保平军节度使上柱国郓国公制 

      　　敕。夫记人之功。忘人之过。哲王令典。朕每慕之。追惟辅臣。且罹深宪。肆颁礼命。用贲营魂。故崇信军节度副使、银青光禄大夫、检校左散骑常侍、兼御史大夫、上骑都尉、房州安置曹利用。早蓄壮图。遂阶膴仕。使殊邻而交聘。克着勤庸。侍近幄以谋谟。历居显位。爰从吏议。再削官封。言念谪居。久沦幽壤。屡申恩而宽宥。宜追远以轸怀。旌纛貂蝉。公槐峻秩。密章告第。式示宠荣。可。 


      　　寇准追复开府仪同三司太子太傅上柱国莱国公制 

      　　敕。朕轸怀念旧。饰壤推恩。矧处宰司。尝干吏议。久丧亡于炎徼。特追锡于荣章。故将仕郎、守衡州司马寇准。器范恢宏。材猷俊茂。历枢机之位。升台鼎之荣。偶失兢脩。遂罹遣谪。属颁赦令。用涤滞瑕。宫傅之资。名秩尤重。复沾渥命。谅慰营魂。可追复开府仪同三司、太子太傅、莱国公。 


      　　赠杨亿官赐谥诏景祐元年四月甲午 

      　　尚德旌贤。王者之首务。竭忠谋国。君子之大方。慨三策之所藏。想九原之可作。追荣表行。宜峻常规。故翰林学士、尚书工部侍郎、知制诰杨亿。性蹈诚明。文涵经纬。被遇神圣。逮事先朝。革时风之浇浮。润皇藻之雅正。加以前职未服。处躬无从。顾名节而不违。抗朋邪而靡夺。固以为清庙之圭璧。儒林之蓍龟。声暴外裔。道冠当世。自天禧之末。政渐中违。能叶元臣。议尊储极。方厉戴君之素。遄兴萎哲之悲。肆朕纂图。缅怀遗直。嗟士类之安放。思贤范之弗忘。加秩易名。用贲泉穸。凛然英概。尚克有承。可特赠礼部尚书。谥曰文。 


      　　赐寇准谥诏景祐二年七月甲申 

      　　夫徇义保躬。贤哲罕兼其政。原心观行。褒沮得申其公。惟节惠之旧章。寔经世之明劝。不有嘉命。孰旌遗烈。故赠开府仪同三司、太傅、上柱国、莱国公寇准。感会先圣。绸缪上司。明心若丹。直道如矢。逮予主鬯之日。时乃秉钧之年。图惟协恭。固有二事。遘盗言之噂沓。挟危法以中伤。白璧易污。贝锦难辨。再罹遐谪。遂及云亡。终非零雨之归。徒彰幽泉之痛。虽荐加澄雪。遂反宠灵。而诔功易名。尚阙恩礼。沈谋秘画。沦于疑论。逝者莫愬。朕尝悯之。谥法有危身奉上曰忠。佐国遭忧曰愍。合是休典。慰其营魂。宜特赐谥曰忠愍。 


      　　曹利用谥襄悼诏康定元年九月辛未 

      　　居宠保终。为臣或阙其全祉。念劳恤往。有国所务于至恩。赠太师曹利用。顷事先朝。密宣忠力。当讲和戎之利。寖阶秉轴之荣。位不期骄。祸生所忽。终缘族子之累。遂谪房陵之行。赍恨奄殂。抚情加悼。向从昭洗。并复宠名。而于节惠之文。不及有司之议。宜推褒典。有饰前庸。谥法有因事有功曰襄。恐惧徙处曰悼。宜赐谥襄悼。 


      　　曹利用立碑以旌功为额诏皇祐三年 

      　　故魏国公智略沉雄。猷为敏济。会遇先帝。奋起奇才。久握枢衡。兼位将相。忠谋亮节。蕴在册书。不幸迁罪由于疑冤。废死不以典礼。虽从昭涤。弥切悼思。访宰树之惟乔。顾丰碑之未勒。俾图不朽。用贲英魂。特宜立碑。以旌功为额。 


      　　故太子少师致仕任中师可赠太子太傅制 

      　　敕。义重股肱之亏。礼尊冕服之襚。务崇恩厚。敢究哀荣。矧开政之旧臣。早禀德以陪朕。立身未几。复魄可嗟。追怀鹤发之良。宜厚密章之饰。具官某。体行明洁。志虑忠纯。有秉彝经哲之风。兼砥节首公之操。图其宿望。屡烦方面之行。资厥老谋。尝豫几廷之访。比均劳典。还守本邦。曾是壮猷。亶无遗力。求谢时事。悯烦老成。俾参绮里之游。姑遂松乔之适。遽闻薨落。良用衋嗟。眷旧人之弗忘。挹余芬之未泯。追加宫傅之秩。增慰圹穸之灵。恩礼若兹。营魂尚识。 


      　　故太子少师致仕任布可赠太子太傅制 

      　　敕。朕为君臣之际。见始终之分。故生而忠粹于朝。没则宠贲其第。矧股肱之丧。而邦国所悼。宜笃大义。以隆恩礼。具官某。才器沉裕。志识纯正。以硕德重望。屡属方面之寄。以迩谋嘉猷。尝参机府之务。适蕲避于时柄。遽愿还于荣绂。荐历华岁。缅怀清风。忽闻讣音。良用震念。眷其台躔之旧。襚以宫傅之秩。营魂有知。歆我渥印。可。 


      　　故广南东路钤辖蒋偕可赠信武军观察留后制 

      　　敕。自古英伟之士。死而寂寥者众矣。惟忠义之节。虽没而不朽。况罹金革之＜衤固＞哉。具官某。劲特之气。毅然许国。蛮方不譓。俾尔南戮。受命之日。昼夜兼行。盛夏瘅热。冒履山险。转斗之际。遭罹非命。朕之不能绥格远人。使尔捐躯万里之外。终夕哀悼。予心曷已。其以两使。襚宠于幽穸。英魂如生。歆此追饰。可。 


      　　故右班殿直陈孝先可赠南作坊副使制 

      　　敕。某。日者远人。背恩旅拒。篁竹之间。寖以稽戮。尔愤疾狂寇。勇不顾命。势寡力迫。罹于贼锋。朕嘉死事之节。特厚恤终之典。命介诸使。宠于忠魂。可。 

      　　故荆湖北路驻泊都监孙节可赠忠武军节度观察留后制 

      　　敕。具官某。夫受命忘身。奋力犯难。殒于兵间。勇以立节者。固可录也。致果杀敌。冠军为锋。虽死王事。因而成功者。尤足褒也。不有旌饰。孰明忠义。以尔气禀刚烈。雄能战斗。将荆楚之旅。总征南之军。掩击群蛮。首先行阵。踰昆仑而西。鏖归仁之下。斩获过当。寇遂以奔。荆伐不休。伤痍而殁。全师赖之。进而克捷。总师具闻。用加祭诔。举两使之留印。贲九原之英魂。是惟报勋。尚必致服。可。 


      　　孙沔特赐兵部尚书制治平三年四月 

      　　敕。夫引年以礼。谢事乎朝。许国未忘。闻命则起。朕固知尔之忠。及其从事金革。感疾晦明。沦亡道涂。恫伤士卒。朕是知尔之命。恤章告第。讵可忘哉。故观文殿学士、金紫光禄大夫、行尚书户部侍郎、上柱国、安乐郡开国公、食邑二千一百户、食实封三百户孙沔。逮事先朝。洊更显仕。举通治术。文饰吏方。宪府谏垣。尝闻正论。漕军州棨。并着茂庸。以至更治西秦。收功南粤。延登宥密之地。寔为辅弼之臣。而恳借郡章。旋还政事。朕以关陕用兵之最。延安谋帅之艰。再命尔行。期毕予事。天胡不慭。今也云亡。讣音上闻。朕心震悼。惟文昌八座之贵。夏官七兵之崇。刻于密章。尚贲泉壤。营魂不昧。其克歆承。可。 


      　　优给吕溱后诏熙宁元年五月甲申 

      　　溱、立朝最孤。知事君之节。绝迹权贵。故中废者十数年。无人肯为达之者。朕近擢领要务。颇着风绩。今忽沦亡。甚可嗟悼。又溱素家贫。一子幼骏。遭此大祸。必致狼狈。可常赙之外。量与优给。及一行葬事。官为办集。庶示将来。以励臣节。 


      　　唐介赠礼部尚书制 

      　　敕。卫失柳庄。犹曰虽祭必告。唐哀张仅。亦云辰日无避。况荐绅之望。时惟老臣。股肱或亏。予所甚悼。庸申愍册。以告泉垆。给事中参知政事唐介。文足以谋治体而经远猷。武足以绥边疆而詟邻敌。仁祖以为御史。有慷慨敢言之风。英考以长法官。多从容引谊之体。进都延阁。出殿藩垣。至皆有声。立则不倚。肆朕纂服。俾参宰路。自信甚笃。知无不为。方深倚毗。遽此凋丧。朕与之诀。亟临其丧。岂曰仪典之然。寔为君臣之分。于虖。食瓜而美。曷少慰于良思。刻蜜为章。宜优加于追贲。文昌三品。姑示哀荣。营魂有知。尚克歆被。可。 


      　　韩琦特赠尚书令制 

      　　敕。朕绍休圣绪。绥抚四方。实赖全德老臣。藩屏王室。今其亡也。何痛如之。故推忠宣德崇仁保顺守正协恭赞治纯诚亮节佐运翊戴功臣、永兴军节度管内观察处置等使、开府仪同三司、守司徒、检校太师兼侍中、行京兆尹、上柱国、魏国公、食邑一万六千八百户、食实封六千五百户韩琦。渊靖以有谋。庄重而不挠。早有天下之望。自结人主之知。出入三朝。周旋二府。仁皇与子。既推定策之功。先帝建储。复预爱遗之托。讫繇辅翼。以底丕平。泽被生民。勋在社稷。向以恳辞□任。出抚近藩。屡厌节旄之荣。愿还印绶之寄。方深注倚。遽此歼亡。夫三省之官。惟尚书令为尤重。非功德卓越。不以假人。眷言老成。宜峻徽。典。尚其精爽。膺此宠荣。可特赠尚书令。 





      宋大诏令集_10(221-240卷，完)   
  

     ●宋大诏令集卷第二百二十一 

      　　政事七十四 

      　　褒恤中 

      　　殿前都指挥使安武军节度使郝质赠侍中制元丰元年六月 

      　　敕。朕于文武之列。凡存殁始终。必视其功能品秩。而致其恩。极其谊。况典领宿卫。国之虎臣。今其殒亡。宜有褒恤。具官某。蚤服我事。屡上战多。尝护师屯。每最边伐。乃持髦节。以长羽林。肆惟王家。久赖忠力。遽此不淑。深所悯伤。朕用赠尔以常伯之位。以荣尔于九原。尚其有知。歆我光命。可。 


      　　观文殿学士王韶赠金紫光禄大夫制元丰四年六月 

      　　惟记功录旧。哀死饰终。盖君臣之情。有不能忘者。岂特为天下劝哉。具官某。勇于忠义。志在功名。朕蚤器之。属之疆事。克奋威略。震绥羌服。王师弗勤。境土用斥。眷图隽烈。方登赞于近枢。顾念贤劳。旋均休于南服。遽兹沦谢。良所衋伤。追纪夙勤。肆优赠典。峻跻位品。以易故官。恩礼所加。是昭殊报。明灵可作。尚享余荣。可。 


      　　龙图阁直学士右谏议大夫宋敏求赠礼部侍郎制元丰二年四月 

      　　敕。国朝故事。四品无赠官。若学行殊绝。则愍章襚荣。或出于一时之恩。所以褒贤厉俗。为天下劝也。具官某。秉志醇一。能世其家。介直而通。夷易而立。躬闵骞之行。有倚相之学。述成信史。方汝赖焉。遽兹殒亡。良可嗟惜。春官之贰。宠饰厥终。精爽尚存。犹克知享。可。 


      　　故枢密直学士左司郎中兼侍读陈襄赠给事中制元丰三年二月 

      　　敕。居左右顾问之地。为论思献纳之臣。存殁始终。恩礼宜称。矧予劝讲之旧。寔称法从之贤。原往追荣。宠章攸异。具官某。造行纯固。受才敏通。比以明扬。荐更膴仕。靖共直谅。蔚有令名。入侍金华。是资学术。奄忽物化。朕心恻然。东台驳正之官。殿内清要之选。尚其幽穸。享此恩章。可。 


      　　吴充赠司空兼侍中制元丰三年四月 

      　　敕。朕托士民之上。临制海内。所与图万机之政。寔赖股肱之臣。休戚所同。义均一体。奄忽徂谢。痛孰甚焉。故观文殿大学士、吏部尚书吴充。躬粹和之资。而济以精敏。抱方重之器。而适于变通。顷自枢庭。进司宰席。靖谧不挠。从容以和。朕方倚以天下之治功。而积劳成瘁。婴疢踰时。累章自陈。愿解机务。朕重违恳请。俾即燕闲。庶几有瘳。复弼予治。天不慭遗。用震悼于朕躬。盖褒德饰终。有国常典。以尔久亮天功。故襚尔以公衮之贵。以尔旧陪帷幄。故加尔以常伯之崇。是为异恩。庸诏泉壤。尚克歆服。以昭予衷。可。 


      　　故观文殿学士正议大夫王陶赠吏部尚书制元丰三年闰九月 

      　　敕。地严官盛。誉士之髦。存殁哀荣。恩礼宜称。矧予藩邸之旧。寔称侍从之贤。厚往饰终。宠数尤异。具官某。受才敏博。操行直方。比以明扬。践更华要。出临屏翰。公望愈隆。奄忽沦亡。朕用伤衋。吏部六曹之重。尚书八座之崇。尚其营魂。膺此殊命。可。 


      　　赠太师中书令兼尚书令刘沆追封兖国公制元丰二年闰九月乙卯 

      　　敕。序德报功。是宜厚往。褒贤念旧。所以劝忠。维时显庸。申被愍锡。具官某。以宏才远业。经纬四方。以伟望英声。仪刑百辟。相我仁祖。协成圣谟。进建元储。国以泰定。劳勤勋绩。久而自昭。笃实冲深。朕因嘉叹。兖为大国。公爵极崇。尚其明灵。膺此休命。可。 


      　　赠太尉谥文安王尧臣赠太师中书令改谥文忠制同上 

      　　敕。序德报功。是宜厚往。褒贤念旧。所以劝忠。维时显庸。申被愍锡。具官某。以宏才远业。取重誉髦。以伟望英声。进参机要。逮事仁祖。协成圣谟。登建元储。国以泰定。劳勤勋绩。久而自昭。笃实冲深。朕用嘉叹。敏而好学。虑国忘家。考行易名。在法为称。令师之位。并示追崇。尚其明灵。膺此休命。可。 


      　　故刑部侍郎致仕李受赠工部尚书工部侍郎致仕王猎赠兵部侍郎制元丰三年 

      　　敕。厚往饰终。是为愍锡。念劳怀旧。宜异恩章。具官某。昔以宫臣。入侍先帝。进繇攀附。名。可。 

      　　故殿前副都指挥使宁远军节度杨遂赠侍中制元丰三年十二月 

      　　敕。地严官盛。将帅之臣。生而尊显于朝廷。殁则褒嘉于泉隧。古之道也。其可忘乎。具官某。忠武智谋。屡膺寄属。出乘疆埸。有执敌捍患之才。入总营屯。有折冲消萌之用。勤恭笃实。简在朕心。不幸奄亡。衋伤何已。罢朝临奠。既极于哀荣。追念饰终。尚昭于冥漠。逝而不泯。其克歆承。可。 


      　　王安石赠太傅制元祐元年 

      　　敕。朕式观古初。灼见天命。将有非常之大事。必生希世之异人。使其名高一时。学贯千载。智足以达其道。辩足以行其言。瑰玮之文。足以藻饰万物。卓绝之行。足以风动四方。用能于期岁之间。靡然变天下之俗。故观文殿大学士、守司空、集禧观使王安石。少学孔孟。老师瞿耼。网罗六艺之遗文。断以己意。糠秕百家之陈迹。作新斯人。属熙宁之有为。冠群贤而首用。信任之笃。古今所无。方需功业之成。遽起山林之兴。浮云何用。脱屣如遗。屡争席于渔樵。不乱群于麋鹿。进退之际。雍容可观。朕方临御之初。哀恫罔极。乃眷三朝之老。邈在大江之南。究观规模。想见风采。岂谓告终之问。在予谅闇之中。何不百年。为之一涕。于戏。死生用舍之际。孰能违天。赠赙哀荣之典。岂不在我。是用宠以师臣之位。蔚为儒者之光。庶几有知。服我休命。可特赠守太傅。 


      　　吕诲赠通议大夫制元祐元年 

      　　贾生王佐之才。陈当时事势。至于流涕太息。文帝将大用。而见挤于绛灌之徒。孝武之初。追扬先职。举其二孙。咸至郡守。汲黯社稷之臣。疾刀笔之吏。不可为公卿。武帝所严惮。而卒废于平津之谋。没后。上思其质直。官其弟九卿。而子偃至诸侯相。盖贤者之身。固有义命。而君子之泽。施于后人。具官吕诲。任朝廷之言责。以天下为己忧。首斥奸谀。力谏典礼。直词正气。孰谓权强。疾趋径前。如救焚溺。爱君恤民之论。根于至诚。忧国忘家之心。死而后已。使九原而可作。虽十世其何忘。哀今不得见之。信古所谓贤矣。通阶显称。以慰有识之咨嗟。遗直余忠。尚想斯人之仿佛。贲于幽穸。燕乃后昆。魂而有知。歆我嘉宠。 


      　　刘庠赠太中大夫制元祐七年 

      　　敕。国以求贤为先。士以得时为急。贤既难进而易退。时亦难得而易失。日月逝矣。岁不我与。故枢密直学士、朝议大夫、知渭州刘庠。才备德博。器远任重。逮事三朝。出入二纪。英祖神考。实知其人。刚毅朴忠。率不少贬。肆朕嗣位。畴咨故老。如庠等辈。不过数人。方当召用。命不少假。使九原而可作。虽百身其何赎。式章异数。用慰幽魂。虽知无益。以塞予哀。可特赠太中大夫。余如故。 


      　　司马光赠太师追封温国公制元祐元年 

      　　敕。执德不回。用安社稷为悦。以死勤事。坐致股肱或亏。方予访落之初。遽兴殄瘁之感。其于恤典。岂限彝章。故正议大夫、守尚书左仆射、兼门下侍郎司马光。超轶绝尘。应期降命。蹈履九德。湛涵六经。逮事仁宗。以论思献纳任言责。翊我英祖。以安危治乱鉴古今。粤惟先朝。延登近弼。方俟献可而替否。不肯枉尺而直寻。绎新书。优游卒岁。乃心无不在王室。不起何以慰苍生。顾惟眇躬。肇称毖祀。未能旁求诸野而得传说。亦庶几选于众而举皋陶。激浊扬清。方甄明于流品。制法成治。永振德于黎元。而慭遗之悲。天不畀于一老。惴栗之叹。人皆轻于百身。兹大享于合宫。肆不预于小敛。师垣一品。降龙九斿。开国于温。用旌直德。纳棺以襚。式劝具僚。揽涕泗以无从。想话言之犹在。俯惟英爽。歆此宠灵。可特赠太师。追封温国公。 


      　　吕公着赠太师追封申国公制元祐四年二月 

      　　敕。大儒之于朝廷。守约而施博。仁者之于天下。生荣而死哀。眷是旧臣。实予元弼。奄至沦丧。良用怛伤。故司空、同平章军国事、上柱国、东平郡开国公、食邑七千八百户、食实封二千六百户吕公着。宽裕而静深。清明而敦实。兼资文武。典学始终。其材则为山川。其器则为规矩。擢升揆路。进与公台。入告谋猷。奋熙帝载。旁招俊乂。钦亮天功。政教修而阴阳顺时。德泽流而华夏安悦。所谓善人天地之纪。岂非近世社稷之臣。于尔先人。相予烈祖。恩被黔首。功书太常。谭訡未忘。想像如在。惟尔有缁衣之美。故予获奠枕之安。在商之时。有若伊尹伊陟。实能济其美。于汉之世。有若韦贤元成。亦克图厥勋。以方于今。盖靡所愧。方同治国之乐。遽惜泰山之颓。呜唿。惟召正于四方。实赖予辅。乃不慭遗一老。奚辜于天。嗟箕畴之何为。尚萧规之有赖。式严追赠。具越故常。大师维垣。于今尊爵。申伯之宅。犹乃故家。尔则不亡。尚兹来飨。可特赠太师。追封申国公。余如故。 


      　　薛向赠银青光禄大夫制 

      　　敕。生则置高明之途。所以资其能事。殁则隆褒赠之典。所以表其遗忠。仰维先帝之知人。稽迪本朝之故事。正议大夫、上柱国、乐安郡开国公薛向。以研桑之计。丰利于公家。以颇牧之良。作藩于方面。进翊枢机之地。密陪帷幄之谋。周旋历年。夙夜亡解。属尽规于马政。遽有斐于人言。均逸偏麾。殚勤小物。及绝之环未赐。来归之襚已加。方雍壤之厚终。属裕陵之大恤。哀荣旧礼。顾未足于股肱。阶爵尊名。复何爱于银艾。以启后昆之祉。以增幽穸之光。魂而有知。歆我誉命。可特赠银青光禄大夫。余如故。 


      　　郭逵赠雄武军节度使制 

      　　敕。念功隐卒。国有彝章。矧予劳旧之臣。尝处訏谟之地。奄终寿考。宜极哀荣。检校司空、左武卫上将军郭逵。少也知书。长而甚武。蚤着战多之绩。深通静胜之谋。伏彼未衰。尚威名之可倚。营平既老。亦筹策之是咨。孰云注意之辰。忽动闻鼙之感。追加旄钺。尚贲泉扃。灵其有知。膺此异数。可特赠雄武军节度使。 


      　　蔡确追复右正议大夫制绍兴元年四月 

      　　士之失职者。朕皆有以甄叙之。眷惟旧弼之臣。久摈遐荒之外。奄其逝矣。良用衋然。追举恤章。用昭德意。具官某。敏才精识。有显于时。被遇先朝。协恭宰事。迨予嗣服。升冠群工。荐致烦言。遂投远服。屡经宥泽。而以丧归。稍复故官。以慰窀穸。尚期不昧。知享兹荣。 


      　　蔡确赠太师谥忠怀制绍兴二年十一月丙辰 

      　　发隐德之幽光。伸一时之公义。方清明之际。所当先而不忽者也。追复观文殿大学士、赠特进蔡确。被遇神考。有劳王家。因遘滔天之谗。遂罹死地之窜。终沦远服。永谢明时。予心独察其非辜。天下共悲其不幸。比虽申锡异数。发明旧勋。载惟如砺之怀。未尽辍瓜之念。其正师垣之秩。仍加谥号之荣。所以劝列辟之忠。非止慰重泉之魄。英灵未泯。歆此宠章。可特赠太师。谥曰忠怀。 


      　　王得君赠官与一子恩泽制 

      　　敕。故奉议郎王得君。朕嗣位之初。思欲奉扬先帝遗烈。在言职者。亡靖共之心。怀觖望之意。谓方谅闇。可肆欺蔽。每托论议。巧为诋斥。且朝廷政事。容或指陈。而先帝神灵。敢形讪黩。悖德背义。咈于众听。惟时中外。痛心骇目。畏避权幸。畴敢出言。得君小臣。独能抗论。朋邪共恶。遽黜死所。忠怀夭阏。久未显白。诤臣有请。谓宜褒录。比览旧奏。为之衋然。赠官谏省。以旌谅直。命续世禄。并示异恩。无言不酬。庶知朕意。可特赠右正言。仍与一子恩泽。 


      　　李定追复龙图阁直学士通议大夫制 

      　　流言折之以义理。则险说不得肆其厚诬。行己不牵于利害。则巧诋不待辨而自白。具官某。熙宁之始。以文学行义。见知朝廷。而论事者以尔未尝持所生母之丧。穷究事状。暧昧无根。尔既内质父命。已知生育之所从。而外恤人言。终恐疑似之难辨。于是解官归养。罢禄辟嫌。先帝察知。德音独在。元祐之际。仇人当涂。合党交攻。横被废斥。比既惩于群枉。理宜雪于沉冤。峻职崇资。乃其故物。并复坐前之宠。用全身后之名。知不昧于探环。报宜深于结草。可。 


      　　文彦博改谥忠烈制 

      　　朕夤奉丕图。获承休德。仰慕祖宗之烈。惠我无疆。亦惟社稷之臣。克祗厥辟。想仪容之如在。宜恩礼之有加。具官某。惇大直方。刚明肃乂。属被五朝之眷遇。备宣四纪之勤劳。定策至和。启天心畀付。受遗英祖。迓世德作求。姓名增重于鼎彝。中外想闻其风采。虽君子劳谦之美。默而不言。而神考作哲之明。知之有素。眷言信谥。未协至公。夫计安邦国谓之忠。功济生民谓之烈。兼有二美。慰于九原。俯徇灵承。尚知歆怿。 


      　　文彦博追复官制五月二十四日 

      　　朕嗣位五月。三下恩书。徽纆桁杨。栖置弗用。放流窜逐。系踵生还。尚念故老元臣等。位居丞弼。或夺爵身后。或殒命贬中。霈泽之行。岂限存殁。不有追复。孰慰营魂。具官某。佐佑四朝。勋德兼茂。粤自神考。命为师臣。逮及先皇。咨以重事。去国未久。啧有烦言。降秩春官。仅存公号。赍志没地。屡阅岁时。蔽自朕心。悉还旧贯。维垣印绶。冠秩百工。全晋节旄。视仪三事。纳书泉壤。流泽子孙。死而有知。可以无憾。可追复太师、开府仪同三司、太原尹、河东节度使、潞国公。 


      　　司马光吕公着追复官制脑词同上 

      　　具官某。出入四朝。望实兼邵。粤自神考。俾赞事枢。逮及先朝。爰立作相。未干坟土。啧有烦言。除削宠名。罪均投裔。蒙恶滋久。不能自昭。稽参旧章。蔽自朕志。东朝二品。吕云东朝一品稍还高秩。纳书幽壤。流泽后人。死而有知。尚识兹意。光追复太子少保。公着复太子太保。 


      　　王圭追复官制 

      　　具官某。起自儒林。致身王相。逮事先帝。奄忽云亡。人之多言。阖棺未已。尽削名秩。罪均越荒。阅岁已深。蒙恶滋久。稽参故实。蔽自朕心。揆路师垣。悉还旧贯。崇阶高爵。并以归之。荣贲九原。泽及后嗣。死而不昧。尚或钦承。可追复金紫光禄大夫、尚书右仆射、兼门下侍郎、赠太师。谥文恭。 


      　　吕大防刘挚梁焘追复官制 

      　　具官某。蚤以器能。寖阶显用。粤自神考。擢在迩联。刘云。擢先众人。逮及先皇。爰立作相。梁云。早以器能。寖阶显用。粤自神考。擢先众人。逮及先皇。俾参国论。去国未几。啧有烦言。贬秩投荒。赍志没地。蒙恶滋久。不能自昭。蔽自朕心。参以故事。文阶三品。稍还旧着。刘梁去文阶三品。稍还旧秩。纳书泉壤。流泽子孙。死而有知。尚识兹意。大防可追复右光禄大夫。挚追复太中大夫。焘追复左中散大夫。 


      　　韩维追复官制 

      　　具官某。蚤以德名。寖阶显用。羽翼神考。超登近班。股肱泰陵。尝与初政。谋事日久。烦言遽兴。先帝察其无它。哀其笃老。虽置散地。终保里居。复以旧恩。稍迁阶品。不幸而死。朕用哀之。书殿荣名。东朝优秩。纳书泉壤。流泽子孙。死而有知。尚识兹意。可追复资政殿大学士、太子少保。 




      ●宋大诏令集卷第二百二十二 

      　　政事七十五 褒恤下 

      　　王岩叟追复朝奉郎傅尧俞追复银青光禄大夫谥献简范祖禹复朝奉大夫赵彦若复龙图阁学士中大夫钱勰顾临复龙图阁直学士赵君锡复天章阁待制姚＜面力＞复宝文阁待制盛陶复龙图阁待制赵卨复端明殿学士右光禄大夫孙觉龙图阁直学士朝散大夫杜纯鲜于侁李同并集贤殿修撰孔文仲朝奉郎朱光庭朝散大夫高士英承务郎制 


      　　敕。朕即祚以来。推恩四海。濯垢起废。至于再三。顾思九原。不可复作。苟或抱衅泉壤。无以洗之。则王泽所加。存殁有异。岂朕哀矜恻隐幽显不遗之意哉。尔以材猷。致位近侍。或云被遇先帝旋以显黜。遽至沦亡。言念营魂。莫能自违。还其名秩。国有旧章。出自朕恩。流泽后嗣。尚其不昧。识此哀荣。 


      　　孙固傅尧俞赵瞻追复官制脑词同上 

      　　具官某。蚤以器能。寖阶显用。佐佑二帝。为时老成。傅赵云。被遇先帝。与闻政几。人之多言。阖棺未已。收还恤典。亦既累年。孙云踰年。蔽自朕心。参以故实。复申前命。以告尔家。流泽子孙。是为希阔。死而不昧。尚或钦承。固可追复开府仪同三司。尧俞追复右银青光禄大夫。谥献简。 


      　　王岩叟追复官制脑词同上 

      　　具官某。蚤以时材。被遇先帝。更践显服。与闻政机。奄忽云亡。论议腾沸。除削名秩。罪均投荒。阅岁已深。朕用矜恻。文阶七品。稍复旧着。纳书泉壤。流泽子孙。死而有知。尚识兹意。可追复朝奉郎。 


      　　郑雍追复官制脑词同上 

      　　具官某。顷自书林。被遇先帝。更践显服。与闻政机。卒以烦言。削其近职。奄先朝露。有恻朕心。秘殿荣名。还尔之旧。纳书泉壤。流泽子孙。死而有知。尚识兹意。可追复资政殿学士。 


      　　故范纯仁特赠开府仪同三司制 

      　　朕率循旧章。宠遇股肱之臣。生极尊荣。殁有褒典。不独示不忘之意。所以劝天下之忠也。故观文殿大学士、右正议大夫、充中太一宫使范纯仁。世袭忠孝。识度闳深。翊亮四朝。刚方一节。危言鲠论。不为身谋。朕缵服之初。寤寐耆德。召自远服。想闻嘉谟。以疚祈闲。日冀瘳损。天不慭遗。夺我贤辅。易箦之际。弗忘罄诚。擥味遗章。兹用震悼。追升一品之峻。以慰九原之忠。精爽不忘。歆是休渥。可特赠开府仪同三司。 


      　　故光禄大夫同知枢密院安惇赠特进制 

      　　朕礼貌大臣。顾遇良渥。眷惟枢庭之贰。实参近辅之联。偶违阴阳之和。遂致疾恙之剧。遽薨于位。宜隆厥恩。故光禄大夫、同知枢密院事安惇。禀姿粹和。禔身庄肃。膺神考之识拔。被泰陵之眷知。荐历崄夷。克全终始。方畴旧德。俾赞鸿枢。忽尔沦亡。良用伤悼。宜峻赠章之宠。躐升特进之崇。尚其明灵。歆此优渥。可特赠特进。 


      　　苏颂特赠司空制 

      　　体貌励其节。人臣既已竭其忠。赠襚饰其终。王者岂得废其礼。眷乃弼谐之旧。遽兴殄瘁之悲。思慰存亡。宜申贲锡。故观文殿大学士、太子太保致仕苏颂。德备而学博。色温而气刚。时更五朝。躬蹈一节。被遇神考。则献纳论思之忠。润色讨论之美。密勿乎禁途。逮事泰陵。则阜安华夏之略。燮理阴阳之功。从容乎廊庙。闵劳以治官之事。裕处于居里之休。属予谅闇之中。方伫仪形之见。天乎不淑。曾一老之弗遗。人其谓何。虽百身而莫赎。进秩冬卿之贵。增光泉隧之幽。呜唿。列鼎重茵。既兼全于五福。桓圭衮服。傥可作于九原。始荣终哀。焜燿典册。尚具英爽。式克歆承。可特赠司空。 


      　　温益赠开府仪同三司制 

      　　西台良辅。潜邸故臣。生加体貌之隆。殁致哀荣之极。肆颁异数。昭示至恩。故中大夫、守中书侍郎温益。器度渊宏。性资凝重。宣勤劳于中外。固名节于初终。朕克绍丕图。有怀旧学。召从藩服。擢亚奉常。旋升论驳之琐闱。继尹浩穰之天府。既登八座。遂赞万机。弥嘉心德之同。遽怆股肱之失。举辍朝之故事。申临奠之彝仪。躐视三公。正跻一品。尚其精爽。歆是宠灵。可特赠开府仪同三司。 


      　　故资政殿学士左正议大夫致仕王存特赠左银青光禄大夫余如故制 

      　　敕。岩廊辅弼之旧。朕所礼遇以劝导臣工者也。既已宠异其生。亦必追贲其殁。所以极哀荣之数。全始终之恩。故具官某。望着英躔。仕逢熙运。迪中庸而制行。躬仁厚以持心。更练有为。坚完一操。在元丰则受知乎神庙。参联侍从之华。在元祐则被遇于泰陵。协赞机衡之重。肆朕缵承之际。深惟故老之咨。邈在邱园。蔚其风节。奄观遗奏。尤倍恻伤。越升二品之阶。峻视六卿之秩。兹为茂典。用展眷怀。尚克歆承。以光隧路。可。 


      　　李清臣赠金紫光禄大夫制建中靖国元年 

      　　敕。朕率循旧典。优宠大臣。念功简劳。不忘眷遇之礼。饰终厚往。用申褒显之恩。故资政殿大学士、右光禄大夫李清臣。器业靖深。才猷精敏。学问该洽而知要。文词典丽而可传。奋由贤科。寖历膴仕。三执机政。克勤猷为。辍从东省之班。俾总北门之钥。以疾来告。日期有瘳。天不慭遗。奄忽沦丧。夺我旧德。为之衋伤。二品崇资。愍有加锡。尚其不昧。庶或知歆。可。 


      　　林希追复资政殿学士制建中靖国元年四月 

      　　敕。朕操予夺之权以驭吏。懋褒赏之典以劝忠。听任惟公。毁誉必察。义之所在。朕何敢私。具官某。顷在先朝。掌制西掖。大臣窜逐。俾命训词。实禀庙堂之谋。初无怨诽之意。昨缘物议。遂褫职名。忽尔沦亡。甚可嗟悼。复隆名于秘殿。还宠数于旧章。忍一夫之向隅。尚当不乐。如九原而可作。亦克有知。庶几不忘。歆我休泽。可。 


      　　追复资政殿学士通议大夫林希特赠右银青光禄大夫余如故制建中靖国元年 

      　　敕。生有荣禄。所以励天下之能。死有饰终。所以厚天下之俗。眷予故辅。为国名臣。维时哀荣。宜有异数。追复资政殿学士、通议大夫、上柱国、邹县开国伯食邑八百户、食实封一百户林希。天资刚介。学识高明。蚤以时名。践更华要。遂繇禁从。擢秉事枢。顷自近藩。往临边阃。勋绩之茂。着于一方。昨以烦言。稍居谪籍。奄焉沦谢。深用衋伤。甄叙所加。益伸公议。赠襚之典。抑有旧章。尚其有知。膺此休命。可特赠右银青光禄大夫。余如故。 


      　　章楶赠银青光禄大夫制崇宁元年八月 

      　　敕。旌劳念旧。政所宜先。隐卒饰终。礼必加厚。昊天不吊。哲人其萎。宜伸褒赠之荣。以笃忠义之劝。故资政殿学士、通议大夫、中太一宫使章楶才兼文武。学富古今。赤心百为。白首一节。昔裕陵之仙游既远。元丰之圣烈浸隳。荐起共欢之凶。几成牛李之祸。空边防以骄敌气。蹙国土以借盗资。猖狂狐豕之区。鼓舞□□之众。朝输盟好。暮致寇攘。允赖嘉谟。亟还成绩。秦都所畀。无不尔或承。汉垒相望。则莫我敢遏。有御武有疏附。恢庙略于三朝。无智名无勇功。肃边声于万里。肆延登于枢府。爰震叠于蛮方。偶爽节宣。勉从颐养。尚觊留侯之强饭。终谐傅说之和羹。诏墨未干。讣音来上。古皆有死。夫复何言。青绶银章。进阶二品。紫泥金印。增贲九原。朕不汝遗。灵其克享。可。 


      　　黄履特赠金紫光禄大夫制十月十六日 

      　　敕。朕惟褒贤懋德。显忠遂良。生则宠以职位而荣其身。没则加以官秩而显其报。卑崇有等。必称朕恩。故资政殿大学士、左正议大夫、上柱国、会稽郡开国公、食邑四千一百户、食实封七百户黄履。德为人师。行为世表。有推贤乐善之心。无妨功害能之志。粤自神考。擢为从官。周旋帷幄。出入宪台。进则惟思尽忠。退则惟思补过。辅佐先帝。终以令誉。密谋谠议。人莫得闻。肆朕缵服之始。亟还政府。庶几日闻嘉言。启沃朕志。属告久疾。屡上封章。重违所求。畀以琳馆。乘兹有请。归展松楸。方渴在廷之见。忽闻遗奏之音。死不忘君。诚言可鉴。朕惟元老旧臣。宿所注倚。兴言怆怛。但想仪形。锡二品之崇阶。贲九泉之幽穸。龙光厚渥。特示褒嘉。可特赠金紫光禄大夫。余如故。 


      　　钟世美赠右谏议大夫仍与一子郊社斋郎制崇宁元年庚子 

      　　敕。朕继体于神考。受命于哲宗。永惟二圣之志。付托在予。其曷敢弗饬。而间者兴讹造讪。忘义之臣。肆其朋奸丑正之心。作为负赖反伦之语。达于予听。至不忍闻。岂特伤朕父子兄弟之恩。抑亦忘乎送往事居之义。至于缔交合党。乘间抵巇。政以纠纷。国用不靖。比阅章奏。具见事情。乃于群枉之中。独闻至正之论。是知忠孝。不为无人。云何不淑。遽尔殂谢。用申褒赠。以诏为臣。故奉议郎钟世美。被遇神考。擢自布衣。怀尊君亲上之诚。励特立独行之操。元符之末。国是未定。政在柄臣。异论沸腾。中外摇动。而尔奋不顾身。上书论辨。发扬二帝之烈。忠愤感激。可为流涕。昔盘庚之告其臣曰。尔无共怒。协比谗言予一人。又曰敢恭生生。鞠人谋人保居叙钦。夫盘庚之迁都。未为过举也。尚不免协共怒而谗言。故必至于反覆告戒。朕今亦何爱一官。不以钦叙敢恭之士。以为群臣劝。宜陟七人之宠。以慰九原之忠。并及尔孤。以示无言不酬之义。尚其不泯。服我休命。下见二陵。风于多方。尚体予意。可。 


      　　王安石封舒王御笔手诏政和三年正月二十日 

      　　昔我神考。悯天下弊于俗学。训释经典。作新斯人。追述先王。兴起万事。得王安石相与有为。咸有一德。格于皇天。朕述而明之。声名文物。礼乐法度。于是大备。推原所自。迄至有成。其可弭忘。夫有功而未褒。有德而未显。非所以报功崇德也。昔赵普、潘美王于韩郑。郑康成孔安国从祀孔子。安石被遇先帝。与其子雱修撰经义。功不在数子之下。安石可封王爵。雱可配享文宣王庙廷。 


      　　王安石封舒王制 

      　　敕。朕恭惟神考。追述先王。训释群经。以作新于俗学。兴起万世。以垂裕于后昆。盖得非常之人。辅成不世之烈。肆颁显号。追贲元臣。故特进、守司空、赠太师、荆国公、食邑五千户、食实封一千七百户王安石。降命应期。自天生德。学术精微。足以穷道奥。器识宏远。足以用事几。负命世亚圣之才。有尊主庇民之志。入辅机政。延登宰司。力赞斯文于将兴。独为多士之先觉。若伊尹佐佑厥辟。咸一德以格天。若周公勤劳王家。用期年而变俗。千载之遇。万世有辞。朕祗遹贻谋。克笃前烈。名正而朝廷辨治。化行而华夏敉宁。道德一而风俗同。法度彰而礼乐着。原其所自。安可弭忘。想风采以如生。盖典刑之具在。相攸南土。实既旧封。参考国章。申加王爵。噫。继志述事。孝莫大于奉先。崇德报功。礼务隆于追远。尚其精爽。歆此褒崇。可追封舒王。余如故。 


      　　礼部尚书强渊明侍郎霍端友员外郎葛胜仲乞王雱封爵御笔 

      　　雱同其父安石训释经义。有补教化。然未可班颜回于子夏十哲之列。侑座于殿。可依所奏。封以伯爵。从祀于庭。 

      　　故朝散大夫天章阁待制赠左谏议大夫王雱封临川伯制政和三年三月□日 

      　　化民成俗。盖法本于尊儒。崇德报功。必恩隆于赐爵。追怀俊杰。宜有褒扬。故任朝散大夫、充天章阁待制、行右正言、兼侍讲、南阳县开国男、食邑三百户、赐紫金鱼袋、赠左谏议大夫王雱。识造渊微。学通伦类。世济其美。传家何止于一经。书立之师。垂范不刊于千载。斥传注词章之俗学。阐道德性命之微言。士始见于指归。功有裨于教化。酬其稽古之力。属我右文之时。爰命疏封。并加异数。图形先哲之列。从祀圣师之庭。蔚有光于宗儒。用申劝于多士。庶其知识。亦克钦承。可特封临川伯。 


      　　收瘗 

      　　收瘗伪蜀将士诏干德三年正月 

      　　蜀中自吊伐以来。有伪将士死于兵刃者。暴露原野。深所愍悼。况春气方至。掩骼是时。其令所在州县官吏。速与收瘗。 

      　　瘗剑南峡路遗骸诏至道元年二月甲申 

      　　昨者巴蜀之间。寇盗蜂起。俶扰天纪。斩艾生民。既罹于锋镝。又因以饥馑。转死沟壑。轻去邱园。天灾流行。饿殍相望。达予闻听。深用衋伤。方属阳春布和。品物滋茂。宜推掩骼之旨。用伸罪己之心。应剑南峡路管内州县。无主骸骨。弃掷原野者。仰所在官吏。分遣收瘗。 


      　　收瘗遗骸诏至道元年七月丙辰 

      　　顷者盗起巴庸。民罹涂炭。自王师之吊伐。及凶党之剪除。蠢兹编氓。或陷非命。金革之用。盖不得已。沟壑转徙。可胜道哉。既遇祸于兵锋。遂暴骨于原野。朕为之父母。深切痛伤。宜征掩骼之文。用表葬枯之惠。庶营魂之有托。免行路之兴嗟。自前战阵亡殁。及饥馑疾疫至死。无主收瘗。并令所在州府。捃拾埋殡。仍遣使致祭。以致朕哀痛之意焉。 


      　　敛瘗遗骸诏咸平二年闰三月丁亥 

      　　朕以富庶之教。未洽于寰区。穷困之民。或殒于沟渎。念遗骸之不掩。谅和气之有伤。乃命瘗藏。表予轸恻。两京诸路。有暴露骸骨。官为敛瘗。坟墓穿穴者塞之。 


      　　令拯救汴河溺水人诏天禧元年九月甲寅 

      　　乃眷汴渠。贯于京辇。注九曲奔冲之势。有四民覆溺之忧。俾设巡防。用申拯救。愿兹湍悍。深用悯伤。期洽好生。用伸明劝。自今应有误溺之人。令本界巡检及习水者。即时拯救。许收其遗物。如溺者贫乏。即以官钱给之。 




      ●宋大诏令集卷第二百二十三 

      　　政事七十六 道释上 

      　　存留铜像诏干德五年七月丁酉 

      　　禁铜以来。天下多辇佛像赴京销毁。顾惟像教。民所瞻仰。忽从镕废。有异脩崇。应诸道州府有铜像处。依旧存留。此后不得以铜为像。 

      　　禁以铁铸佛像诏开宝五年正月 

      　　塔庙之设。像教所宗。耕农之设。生人是赖。而末俗迷妄。兢相夸诱。以至施耒耜之器。邀浮图之福。空极劳费。谅乖利益。自今两京及诸道州府寺舍。除造器用道具外。不得以铁铸佛像。仍委所在长吏。常加察访。 


      　　禁尼与僧司统摄诏开宝五年正月乙卯 

      　　男女有别。旹在礼经。僧尼无间。寔紊教法。自今应两京及诸道州府。尼有合度者。只许于本寺趣坛受戒。令尼大德主之。其尼院公事。大者申送所在长吏鞫断。小者委逐寺三纲区分。无得与僧司更相统摄。如违。重寘其罪。 


      　　禁寄褐道士诏开宝五年闰二月戊午 

      　　元妙之门。清净为本。迨于末俗。颇尚真封。或窃服冠裳。号为寄褐。或杂居宫观。曾不舍家。有黩宪章。所宜厘革。应两京及诸道州府。士庶称寄褐者。一切禁断。其道士。无得于宫观内蓄养妻妾。已有家者。速遣出外居止。仍自今不许私度人。如愿入道者。须本师与本观知事同诣长吏陈牒。请给公据。然后听习教法。度为道士。违者捕系抵罪。 


      　　限数度僧尼诏 

      　　释门崇教。实自前王。岁试度人。宜有定数。苟诵持之未至。则行业以何观。特示明规。庶惩滥得。应诸道州府管内僧尼。自今后逐年据帐。每一百人。只许度有经业童行一人。仍令尚书祠部专切检点。如有额外度人者。并须退落。 


      　　禁灌顶道场水陆斋会夜集士女诏开宝八年四月丁酉 

      　　像法真宗。适当崇阐。缁徒戒行。尤在精严。如闻灌顶道场。水陆斋会。并夜集士女。就寺开设。深为亵黩。无益脩持。宜令功德司及尚书祠部、告谕两京诸道州府并禁止之。 


      　　召河阳济源道士贺兰栖真诏景德二年九月壬戌 

      　　师栖身岩壑。抗志烟霞。观心众妙之门。脱屣浮荣之外。朕奉希夷而为教。法清净以临民。思得有道之人。访以无为之理。久怀上士。欲觌真风。爰命使车。往申礼聘。师其暂别林谷。来仪阙庭。必副招延。无惮登涉。今遣入内高品李怀赟召师赴阙。想宜知悉。 


      　　僧尼道士童行十人外更放一人诏景德三年十一月戊戌 

      　　能仁垂教。盖诱于群迷。老氏立言。实宗于众妙。方资善利。用广化枢。应两京诸路州府军监县镇僧尼道士。系帐童行。各于元额十人外更放一人。其寺观院舍及住房僧道。同行不及十人者。每院特放一人。并取系帐年深从上者度。勿试经业。委祠部即给文牒。 


      　　特度僧道诏大中祥符二年正月乙酉 

      　　朕拜贶膺符。升中展礼。遂行庆赐。仰答神休。爰均雷雨之恩。普及缁黄之众。冀因善利。永福苍黔。应两京诸路州府军监僧尼。除准敕度人数外。逐处见系帐童行。每百人试验经业精熟者更度两人。不满百人处亦如之。道士每宫观特度一人。 


      　　禁止道士亲属住宫观诏大中祥符二年二月癸卯 

      　　大道之源。本惟冲寂。列真之宇。必尚精严。朕缅慕渊宗。恢隆妙教。期敦靖肃。以称寅威。自今天下道士有以亲属住宫观者。严禁止之。 

      　　宫观度人诏大中祥符三年正月壬子 

      　　向以献岁发春。自天垂祐。着兹令节。纪于国章。宜因受瑞之辰。广被度人之泽。应两京诸路宫观。每十人度一人。不及十人亦如之。 

      　　志公谥真觉大师诏大中祥符五年十一月丁卯 

      　　大乘阐教。诞显于圆明。开士膺期。夙彰于觉悟。顷于福地。尝获秘文。述景命之延洪。叙上真之保佑。而况先朝钦瞩。命服已加。眇德缵承。微言斯契。焕然伟度。允洽于庆灵。仰止遗风。益思于崇荐。志公宜加谥曰真觉大师。 


      　　志公加号道林真觉大师自今公私文字勿斥其名诏大中祥符六年六月甲申 

      　　志公真觉大师。诞粹西夏。显异南梁。学超顿渐之门。识达人天之际。向加美谥。用表灵踪。而流俗之间。懵于崇尚。每因谈述。必斥其名。出自朕心。聿增懿号。宜加为道林真觉大师。自今公私文字。勿斥其名。 


      　　泗州僧伽大师加号普照明觉大师伽字公私文字不得指斥诏大中祥符六年六月壬子 

      　　能仁阐教。敷佑于群生。等觉储灵。流慈于应物。顾丕切而莫大。在钦尚以攸宜。眷彼清淮。峙兹妙塔。示圆明之惠力。存妙寂之法身。俾荐名称。用申严奉。泗州僧伽大师。宜加号曰普照明觉大师。其伽字公私文字不得指斥。仍遣屯田员外郎孟隆说、往彼致告。 


      　　开宝寺舍利塔赐名灵感诏大中祥符六年□月癸酉 

      　　烈祖开基。禅宫载葺。神宗抚运。宝刹斯崇。建净梵之浮图。瘗祗园之舍利。屡臻祥应。备极庄严。迩者禅物荐彰。景辉延曜。念先猷之燕翼。荷丕庆之克昭。恭创鸿名。永宣殊贶。开宝寺舍利塔。宜以灵感为名。 


      　　以太宗御制妙觉集编入佛经大藏诏大中祥符八年闰六月甲辰 

      　　恭以太宗皇帝。抚宁万宇。宠芘群元。致周道之和平。发尧文之炳焕。游心释部。观妙真宗。演畅一音。辅昭至理。得灵山之密印。冠汾水之英辞。朕仰奉威神。思流金石。爰稽类次。式就。编联。昭示无穷。用传景铄。宜以太宗御制妙觉集五卷。编入佛经大藏。 


      　　新译频郍夜迦经不得入藏传法院似此经不得翻译诏天禧元年四月甲午 

      　　金仙垂教。实利于含生。贝叶腾文。是资于传译。苟师承之或异。必邪正以相参。既失精详。寖或讹谬。而况荤血之祀。颇渎于真诚。厌诅之词。尤乖于妙理。方增崇尚。特示发明。其新译频郍夜迦经四卷。不得编入大藏。自今传法院似此经文。无得翻译。 


      　　徐和常冲虚先生制政和二年三月二十三日 

      　　敕。左街道箓观妙明真虚一大师徐和常。朕体道之妙。修身临民。广清净之化。以收无为之功。一介之士。道术苟明。必加延礼。将以振高风而激流俗。助予为治。岂苟然哉。尔心契冲漠。行无淄磷。守静足以葆真。致虚足以观妙。物赖善救。人归诚化。功利所及。不为无补。美名显秩。务极褒崇。尚加勤行。以副虚宁。可特授冲虚先生。 


      　　搜访道教仙经御笔手诏政和□年十二月 

      　　道不可言传。可言者道之绪。然道妙无形。深不可测。非言不显。故道载于言。妙理存焉。古之圣人。因言以见道。因道以立教。而万世永赖。道之不兴久矣。朕方体而行之。神而明之。施于有政。虽其书具在。或失其传。使太元空洞之书。玉简琼笈之文。残阙逸遗。坠于幽隐。搜访所不及。甚失尊道立教之意。宜令天下应道教仙经。不以多寡。许官吏道俗士庶缴申所属。附急递投进。仍委监司郡守广行搜访。敢有沮抑。不为施行。以违制论。会赦降不原。如裒集无遗。及收藏之家能以缴进。委是仙经道教。当与推赏。仍自具有无缴进过数。申尚书省。 


      　　王老志封洞微先生制政和三年九月二十三日 

      　　隐逸王老志。世俗之士。累于高名厚利。故其志虑昏塞。蹈于悔吝之域而不自见。朕思得高隐有道者而与之游。将以敦励士风而祛世俗之惑。以尔含和葆真。室虚生白。烛理于几先。见微于物表。神若蓍龟。诚所谓有道者矣。乃命使制礼以招徕之。必有可观者焉。锡兹美号。用示褒嘉。可特封洞微先生。 


      　　程若清封宝箓先生制政和三年九月二十九日 

      　　元观法师程若清。朕游神蠖□□蒦之宫。储思清净之化。尔潜心秘奥。造道精微。实紫馆之名流。佩上真之法箓。宜加美号。用示褒封。往服明恩。永敷冲佑。可特封宝箓先生。 


      　　搜访岩谷虽诙诡谲怪自晦者悉以名闻诏政和六年九月三日 

      　　道之为物。深不可识。世莫能知莫能行。神而明之藏诸用。推而行之存乎人。朕承道德分裂之后。人不足与明。故作新祠宇。有严像设。申命隆教。累年于此。而未能还淳返朴。岂为之师承者。未能唱导。而士之修身慎行者。未加招聘欤。苟非其人。道不虚行。天下承平日久。深林幽壑。遁世隐名者。尚多有之。其令诸路郡守监司。搜访岩谷。虽诙诡谲怪自晦者。悉以名闻。当招延以礼。分处内外宫观。训迪未悟。则移风易俗。庶乎其可夫。 


      　　敢言毁拆寺院沙汰僧徒者以违御笔论诏政和七年□月十七日 

      　　流俗胜而大道熄。千有余岁。古之大全。世不复见。作而兴之。使归根复命。清净自化。追还古风。比以天下道宫数少。又卑隘圯坏。不足以寅奉上真。悉欲营建。深虑劳民动众。材木之费。必至科扰。故以僧寺改充。僧宇猥多。不劳而易办。访闻奸人造言。谓将毁坼寺院。沙汰僧徒。摇惑众心。中外骇听。夫道一而已。冲虚无名。真空不二。本自不殊。隆此而废彼。岂朕志哉。可布告中外。敢有造言者。赏钱一千贯。以违御笔论。 




      ●宋大诏令集卷第二百二十四 

      　　政事七十七 

      　　道释下 

      　　老子升史记列传之首在京神霄宫刻御注道德经御笔手诏政和八年八月十二日 

      　　周室衰。中国有圣人焉。体道而在下。穷神尽变。莫知所终。盖尝着书九九篇。以贻后世。其指远。其意微。世之人罕能知。况其所以官天地。府万物。澹然独与神明居。岂得而窥之。自汉司马迁班固号称大儒。皆小智自私。溺于流俗蹇浅之见。迁作传则同于韩非申不害之徒。固叙古今人表。以为第四等。列于游夏之后。盖历岁千数百矣。朕万机之暇。既读其书。赜其指意之所归。为之训解。间阅史氏。尤惜其序次之不伦。慨然于怀。岂天之将兴斯文欤。表而扬之。实在今日。史记老子传。升于列传之首。自为一帙。前汉古今表。叙列于上圣。其旧本并行改正。昨所注道德经。可规仿唐制。命大臣分章句书写。刻石于在京神霄玉清万寿宫。以垂无穷。究观老氏深原道德之本。而黜太甚繁饰之华。盖将捄文之弊。使天下毋失其朴。举复于无为恬淡之真。帝皇之治。何以越此。朕甚慕之。注经尊教。设科作宫。所以示钦崇之旨。布告天下。咸谕兹意。 


      　　天下学校诸生添治内经等御笔手诏政和八年八月二十一日 

      　　道无乎不在。在儒以治世。在士以修身。未始有异。殊途同归。前圣后圣。若合符节。由汉以来。析而异之。黄老之学。遂与尧舜周孔之道不同。故世流于末俗。不见大全。道由之以隐。千有余岁矣。朕作而新之。究其本始。使黄帝老子尧舜周孔之教。偕行于今日。可依下项。 


      　　一崇宁以来。学校遍天下。士虽知所向。而不见道之大原。其所习尚取办艺文之末。以应考选程式而已。合而同之。使知大道之全。性命之本。则士不流于俗。天下庶乎无二道。可令天下学校诸生于下项经添大小一经。各随所愿分治。大经黄帝内经道德经。小经庄子列子。 


      　　一大道废坏滋久。作兴斯时。世未知向。士未丕变。抵法违理者尚多。盖人不教养。才不抡选。朝为仆厮贱隶。晚服冠裳。号为学道之士。夫人能洪道。非道洪人。苟非其人。道不虚行。自今应入学人。并令所在州县勘会保明。不经刑责。不犯十恶奸盗及违八行之人。许入州县学教养。并依见行学法。所习经以黄帝内经道德经为大经。庄子列子为小经。外兼儒书。俾合为一道。可依下项。 


      　　大经周易。 小经孟子。 

      　　一道所以不显于时者。盖士不用于世。人不教养于学。行不修于身。故人得以贱之。今作而兴之。合儒学之士。悉由庠序。与儒为一道。苟为奖劝。亦未乐从。自来惟有先生法师处士大师等号。而品秩甚少。名称既高。视官亦隆。人难遽进。并合依旧外。其在学中选入。可依下项增置士名。分入官品。 


      　　元士正五品 高士从五品 大士正六品 上士从六品 良士正七品 方士从七品 居士正八品 逸士从八品 隐士正九品 志士从九品 

      　　一学道之士。既尽入学。则教养抡选。庶几循理慎行。异材间出。每岁试经拨放。及有度牒合披戴者。并依旧外。唯在学一年。方许披戴。则士经校试。不容伪滥。庶清其选。 


      　　一州县学道之士。初入学为道徒。试中升贡。同称贡士。升贡到京辟雝。试中上舍。并依贡士法。三岁大比。许襕衤□郭就殿试。当别降策问。庶得有道之士。以称招延。 


      　　一元士以下。资任请给。各随品。依品品法。唯人从不差兵士役人。止于宫观内量差。其叙位在本品之下。 

      　　一道徒在学有犯。依学法。在外及与外人相犯。依法。若犯十恶奸盗赃滥诈欺。并不得披戴。即不得易名妄冒。 

      　　一应天下神霄玉清万寿宫天庆观知及副知。除见任人且依旧外。将来有阙。并以学校登科人充。其余宫观亦依此。 

      　　一志士以上。令礼部置名借差注。并如吏部法。其犯十恶奸盗赃滥诈欺并得替如品官。仍不叙。 

      　　一自兴道教。异人间至。深虑山林高蹈之士。尚多有之。而学道之士。非专治身。出而显教。亦士之所愿。而延致之礼未尽。致老于林壑。无闻于时。可令监司访之州。州访之县。县下耆保。各具所管地分有无高尚之士。依八行法。以礼延入学。并以名闻。或高尚不愿入学。监司郡守亲临劝驾。给券马人船。差官伴送赴阙。又不愿。即具奏听旨。当赐玺书招聘。高尚之士。多隐于卒伍工隶仆厮之类。或身自犯刑责。以逃世离俗。今延纳招聘。一无所问。仰并以名闻。 


      　　改定道阶等御笔手诏政和八年十月 

      　　道流入官。自一命以上。至视品中大夫。宜正名辨体。以为次迁之格。而文阶近列。有馆阁之联。亦宜仿此定制。以待瑰伟高妙不次拔擢之人。合以太虚大夫至金坛郎。同文臣中大夫至迪功郎。为道阶。以侍晨为待制。以授经同修撰。至直阁为道职。阶以年劳迁授。道职如文臣随官带职之制。不限常格。授惟其人。无则阙之。并无俸给人从道官见比视寄禄官。道官见带先生以下。今改道阶。 


      　　中大夫六字先生太虚大夫 中奉大夫四字先生清虚大夫 中散大夫二字先生紫虚大夫 朝议大夫六字法师碧虚大夫 奉直大夫都道录冲虚大夫 
      朝请大夫四字法师太素大夫 朝散大夫二字法师元素大夫 朝奉大夫行道录正素大夫 朝请郎守道录太虚郎 朝散郎试道录清虚郎 朝奉郎行副道录紫虚郎 
      承议郎守副道录碧虚郎 奉议郎试副道录冲虚郎 通直郎行都监太素郎 宣教郎守都监元素郎 宣义郎试都监正素郎 承事郎行副都监翠微郎 承奉郎守副都监碧落郎 
      承务郎试副都监丹台郎 承直郎行校仪左华郎 儒林郎守校仪右极郎 文林郎试校仪琼台郎 从事郎行守阙校仪南昌郎 从政郎行守阙校仪南华郎 
      修职郎试守阙校仪丹林郎 迪功郎试守阙校仪金坛郎 

      　　道职如文臣带贴职 冲和殿侍晨 同中大夫 葆光殿侍晨 同中奉大夫 燕颐殿侍晨 同中散大夫 蕊珠殿侍晨 同朝议大夫 凝神殿侍晨 同奉直大夫 
      葆光殿校籍 同朝散大夫 蕊珠殿校籍 同朝奉大夫 凝神殿校籍 同朝请郎 燕颐殿撰经 同朝散郎 蕊珠殿授经 同朝奉郎 凝神殿授经 同承议郎 

      　　道官九等。总司教事。都监录 知左右街道录院事 副都道录 同知左右街道录院事 左街道录 知左街道录院事 右街道录 知右街道录院事 左副街道录 
      同知左街道录院事 右街副道录 同知右街道录院事 左街都监 签书左街道录院事 右街都监 签书右街道录院事 左街副都监 同签书左街道录院事 右街副都监 
      同签书右街道录院事 

      　　佛号大觉金仙余为仙人大士之号等事御笔手诏重和二年正月八日 

      　　先王之教。用夏变彝。衣服有常。以临其民。而奇言异行。莫不有禁。故道德一。风俗同。自先王之泽竭。佛教始行于中国。虽其言不同。要其归与道为一。世赖以趋于善者。亦非一日。然异俗方言。祝发毁肤。偏袒横服。弃君亲之分。忘族姓之辨。循西方之礼。盖千有余岁。朕方敦礼义。遹追三代。其教虽不可废。而害中国礼义者。岂可不革。应寺院屋宇田产常住一切如旧。永不改革。敢有议者。以违御笔论。其服饰。其名称。其礼其言。并改从中国。佛号大觉金仙。余为仙人大士之号。僧称德士。寺为宫。院为观。即住持之人为知宫观事。不废其教。不害其礼而已。言念四方。万里之远。其徒之众。不悉兹意。可令每路委监司一员总其事。郡守寮佐召集播告。咸使知之。 




      ●宋大诏令集卷第二百二十五 

      　　政事七十八 伪国上 

      　　讨蜀诏干德二年十一月甲戌 

      　　朕奄宅万邦。于兹五稔。陈师鞠旅。出必有名。伐罪吊民。动非获已。眷惟邛蜀。久限化风。舞阶讵识于怀柔。干纪自贻于祸衅。近获伪枢密院大程官孙遇等二人。搜得孟昶与河东刘钧蜡本。潜相表里。欲起寇戎。致奸谋之自彰。盖天道之助顺。将定一方之乱。难稽六月之师。爰命将臣。俾贞戎律。建灵旗而西指。授成算以徂征。言念坤维。久沉污俗。既为民而除患。必徯后以来苏。式清全蜀之封。止正渠魁之罪。况西川将校。多是北人。所宜翻然改图。转祸为福。苟执迷而不复。虽后悔以难追。如能导引王师。供馈军食。率众归顺。举城来降。咸推不次之恩。用启自新之路。重念征行之际。宜申约束之文。已戒师徒。务遵法令。不得焚荡庐舍。敺略吏民。开发邱坟。剪伐桑柘。共体救焚之意。以成不阵之功。凡彼蒸黎。勿怀忧虑。故兹诏示。知朕意焉。 


      　　赐孟昶诏干德三年正月 

      　　朕荷上元之命。居率土之尊。将期德服于万邦。岂欲威加于四海。眷惟益部。僻处一隅。不能保乂生民。而乃窥觎边鄙。且远连于并寇。寔自启于衅端。遂至兴兵。固非获已。锐旅才临于蜀境。前军俄下于剑门。朕尝中宵怃然。念兆民何罪。屡驰驲骑。严诫兵锋。务宣拯溺之怀。以谕吊民之意。果能率官属而请命。拜表疏以祈恩。托我慈亲。述乃寝庙。悉封府库。以待王师。易节改图。既自求于多福。匿瑕含垢。当尽涤于前非。朕不食言。尔无它虑。 


      　　平蜀曲赦干德三年 

      　　门下。伐罪吊民。所以昭宣王略。眚灾肆赦。所以荡涤群非。稽有国之旧章。盖哲王之能事。朕飞龙抚运。跃马兴邦。虽禹别九州。尽为王土。而蜀川一境。独隔华风。天兵飞渡于剑门。蜀主哀号而纳款。念其生聚。曲为保全。宜覃旷荡之恩。用慰伤残之俗。易苛政以平恕。革重敛为轻徭。用举宏纲。正我王度。自干德三年正月二十四日昧爽以前。应伪蜀管内。罪无轻重。常赦所不原。咸赦除之。云云乃眷剑南。比为内地。自累朝之艰否。据千里之江山。岂无沉滞之人。宜下旁求之命。所在州郡及山林。有怀才负艺。未沾寸禄者。委长吏闻奏。先贤邱垄。不得樵采。古来庙宇。咸与修崇。其余节妇义夫。顺孙孝子。有堪旌赏。当议举明。官吏军民。各勤职业。乐予景运。当庆新恩。告示一方。咸知朕意。 


      　　孟昶除官制干德三年六月甲辰 

      　　伯禹遵川。黑水本梁州之域。河图括象。岷山直井络之墟。是曰坤维。素为王土。属中原多事。远服未宾。山河既限于侯封。车服遂踰于王制。朕削平＜宀禹＞县。重正皇纲。复周汉之旧章。宠绥群后。采唐虞之大训。协和万邦。六载于兹。百揆时序。礼乐征伐之柄。尽出朕躬。左衽椎髻之邦。咸修地贡。昨顺长庚而授律。法时雨以兴师。两阶虽愧于舜干。三面俾开于汤网。咨尔伪蜀主孟昶。挺生公族。禀质侯门。值后唐将季之晨。袭西蜀已成之业。自擅征赋。久更岁时。而能察天道之恶盈。知人情之助顺。尽率群吏。来降大军。望北阙以陈诚。指南陔而请命。是用开怀厚遇。宥过推恩。官班特烈于彝章。保护弥光于大信。岂比魏封刘禅。才升骠骑之班。隋待萧琮。但列台公之号。今兹示宠。以欲从人。命作帝师。俾荣开府。带汉相□车之贵。列秦川万户之封。并而授之。斯为异数。仍加俸禄。用表优隆。尔其思前代之命官。体我朝之加等。勉荷非常之泽。无忘匪懈之心。佩服恩光。往践厥位。可特授开府仪同三司、检校太师、上柱国、秦国公、食邑一万户、食实封三百户。仍给见任上镇节度使俸禄。 


      　　平广南曲赦开宝四年二月 

      　　门下。朕自临御以来。抚绥天下。忧一物之失所。期四海之咸康。言念广南。僻居岭表。恃朝廷之遥远。困生聚以诛求。积有岁年。渐成凋弊。群心向化。无路归明。朕为人君。能不嗟悯。乃令问罪。聊举偏师。压境而列郡皆平。遇阵则妖氛尽扫。势如破竹。威若疾雷。伪主刘鋹。出于凡庸。不识天命。犹偷延生路。诈出降辞。累遣使人。妄倾诚款。及王师之前进。纵寇党以来当。狂计弛张。奸心败露。残孽则旋闻尽戮。刘鋹则果见生擒。民人有归。天地助顺。既展混同之化。宜申旷荡之恩。限赦书到日昧爽以前。广南管内州县诸色犯罪人。云云乃眷岭南。本惟王土。盗据千里。及今累朝。岂无怨滞之人。宜下旁求之命。所在州郡。有怀才负艺。未沾寸禄者。委长吏闻奏。或有古来庙宇。仍令各与修崇。或有先贤邱坟。今后不得樵采。其有顺孙孝子。节妇义夫。皆令举明。当议旌表。太阳委照。妖气皆平。庆此新恩。当知朕意。 


      　　刘鋹除官诏开宝四年四月壬午 

      　　刘鋹久据海隅。不供王祭。罔顺舞干之化。敢兴拒辙之心。果就生擒。所宜显戮。朕方思解网。务在好生。爰推异恩。待以不死。是命释其系缚。被以冠裳。仍升翊卫之班。俾列会朝之位。昔轩皇至圣。非无涿野之诛。大禹成功。尚有防风之戮。比于前代。我无愧焉。勉承宽宥之恩。勿怠肃恭之志。可特授金紫光禄大夫、检校太保、右千牛卫大将军、员外置同正员、封恩赦侯、食邑二千户。 


      　　赐江南国主书建隆元年正月戊申 

      　　朕奋发侧微。经纶草昧。削平多垒。辅翊前朝。惟坚金石之心。用保山河之誓。历事三主。于兹十年。洎世宗上仙。少帝嗣位。仰承顾命。敢怠初心。属并寇之幸灾。结外裔而入鄙。寻奉专征之命。方图却敌之功。岂谓师次郊圻。变生仓卒。人心所属。天命有归。兢倒干戈。逼趋京阙。千夫之长。不息于欢唿。三事之臣。共伸于推戴。勉从禅让。若坠冰渊。非不能致命捐躯。盖无益于周之宗社矣。国主雄材奕叶。武略守邦。抚吴楚之全封。绍杨徐之旧业。备观兴替。深识变通。共保欢盟。永安疲瘵。远惟英晤。当鉴诚怀。 


      　　答江南李煜手表建隆二年九月壬戌 

      　　朕以江南旧邦。世有令德。承袭基业。保乂黎元。而能远奉中朝。克遵礼命。备见奉先之志。用嘉述职之诚。言念忠纯。方深延纳。载披手翰。弥慰朕怀。 

      　　赐江南李煜嗣位礼物诏建隆二年十月丙申 

      　　眷彼江左。世抚旧邦。积善降祥。聿生令器。国主知奉先之道。倾事大之心。克禀贻谋。绍先奕叶。嗣位允符于众望。为邦果契于永图。遐倾内附之心。益洽同文之化。属新承于基构。宜特沛于朝恩。专命近臣。往申庆赐。今遣枢密承旨王仁瞻赐国主礼物。具如别录。 


      　　谕江南李煜横海等军士骨肉津遣过江诏建隆二年五月戊午 

      　　朕抚宁寰宇。爱育黎元。每思致理之方。务在从人之欲。今据横海飞江水斗怀顺诸指挥员寮节级兵士。各称有骨肉现在江南。乞取归京。国主素推仁爱。必念流离。可令所司分析军兵。怜其割爱。津遣过江。体予驭远之怀。庶叶同文之化。 


      　　赐江南李煜诏建隆四年八月戊子 

      　　杜廷望至。为先令吴迹泳传宣。令发遣显德二年后隔过朝廷员寮兵士及扬州户口。却过江北。所有将率一二千人。不免恐惧。只希年岁间番次发遣。其扬州户口见括勘。相次起遣过江北事。朕为万邦之君。虑一物失所。俾慰邱园之恋。免伤羁旅之情。近览敷陈。备知诚款。载惟倾顺。嘉叹良多。 


      　　谕江南李煜延纳泉州陈洪进诏建隆四年十一月丁巳 

      　　泉州陈洪进。遣军将魏仁济上言。四月二十二日。据将吏等状。以张汉思不恤军民。勒归私第。请洪进镇抚连城。恭听朝命。朕以泉南一境。早顺大朝。远倾拱极之心。不绝充庭之贡。自前附庸江左。阻越中原。屡有凶徒。改易主帅。盖节制之无术。致士庶之不宁。今洪进洞识机宜。深明去就。励丹衷而上表。越沧海以来宾。朕抚御华夏。理须延纳。所期遐裔。皆遂乐康。若此后不禀朝章。辄陵主将。当征锐旅。往讨不恭。载惟明达之心。必体怀柔之意。 


      　　答江南李煜请寝陈洪进恩命表诏干德元年十二月辛丑 

      　　朕推恩驭远。稽古临朝。念秦汉以来。久绝附庸之制。闽越之地。素为蕃服之封。顷者阻限中原。依凭江左。师臣屡易。军镇不宁。陈洪进为众所推。上章听命。须班诏爵。用慰远人。特降制书。明谕朝旨。国主爰形奏牍。深述事宜。虽认恭勤。谅难俞允。苟依所请。是朕食言。则洪进一心。未省为臣之所。泉南二郡。独作无告之民。上为仁君。安忍行此。不移前诏。当体予怀。 


      　　答江南李煜乞唿名表诏干德二年十二月 

      　　王者之礼诸侯也。异姓谓之叔舅。诏书赐之不名。载乎礼文。见之史册。顾惟凉德。慨慕前王。矧彼大邦。宜加异数。国主礼存事上。义执劳谦。请唿君前之名。诚为忠顺。俯同臣下之制。何辨等威。难议允俞。良深嘉叹。 


      　　赐江南李煜诏干德二年二月乙卯 

      　　所上表、谢示谕泉南等州事者。惟彼二州。甚为僻远。爰从近岁。继有变更。初从效沦亡。不能传嗣。汉思愚蔽。又失众心。陈洪进为下所推。寻来请命。朕虽德薄。义在君临。苟爽怀来。是亏柔远。且漳南之地。夐隔海隅。终虑遐陬。或更生事。所宜示以朝命。安其物情。近已特授洪进节旄。委以镇抚。推公示信。固无私焉。在予素心。应所备悉。 


      　　谕江南李煜不令客旅过江于江北置务折博诏干德二年八月乙未 

      　　朕抚宁邦国。爱育黎民。欲礼让之兴行。期干戈之偃戢。爰自江表内附。商旅南通。车书虽嘉于混同。关市每烦于候接。其间不无群小。罔顾宪章。或尚气以凭陵。或使酒而喧兢。每达朕听。深用怃然。虽曾指挥。尚未严肃。已降宣命。自今诸处不令客旅过江。只于江北置务折博。凡有货币。但于彼处贸易。载惟通晤。当体眷怀。 


      　　谕李煜朝觐诏 

      　　敕李煜。尔事我大朝。素坚臣节。望日展倾输之礼。颇尽恭虔。凝旒推待遇之恩。每从优异。金石之心诚虽固。丹青之怀抱未伸。将欲弭中外之间言。莫若敦君臣之厚契。苟非会面。何以宣心。是用专遣廷臣。往谕朕旨。当体诚意。暂觐阙庭。伫俟来仪。以慰延望。今差左拾遗知制诰李□赍诏往彼。故兹示谕。想宜知悉。 


      　　谕江南管内敕榜 

      　　敕江南管内州县军镇官吏军人百姓等。朕统御万邦。抚临亿兆。推至诚而待物。期率土以归心。布惠行仁。是予本志。兴兵动众。非我愿为。惟彼江南。言修臣礼。久被抚怀之化。颇倾依附之心。贡封章则惟见恭勤。修外貌则多从减降。既云事大。每欲包荒。甘言常信其赤心。内稔岂疑其奸计。而又叠倾诚款。请降册封。既礼分之未亏。故我心之无间。使人频至。词旨愈专。是以特降诏书。俾其略诣京阙。外则弭寰区之它论。内则尽鱼水之深情。终日包藏。一旦彰露。不唯多方托故。恳避来朝。而乃修葺城池。选练军旅。教习战阵。抽点乡兵。为拒捍之计谋。作攻守之准备。朝廷养寇。垂二十年。心狠貌恭。突然自败。向展为臣之礼。都为观衅之方。每云倾输。尽彰狡诈。复念一方生聚。积岁诛求。奉其矫伪之心。成彼疮痍之苦。中外士庶。请余讨除。纵朕心独欲含容。奈众议皆怀愤悱。既行问罪。须至兴师。今者禁卫出军。云台选将。授幄中之成算。奋堂上之奇兵。荆渚楼船。顺流而下。余杭戈甲。合势而趋。岭南则数路齐驱。湖外则分头竞入。水陆兼进。左右夹攻。绝其飞走之门。可见覆亡之势。役不再举。其在于兹。江南军人百姓等。久在偏方。阻沾皇化。谅达变通之理。必知逆顺之规。应伪命文武官僚等。事于伪邦。各怀明识。所宜详观事势。审择安危。本主既终是执迷。群臣须自求多福。或能率师徒而送款。或能举郡邑以来降。俟尔效忠。即当行赏。玉帛官爵。我无爱焉。以节镇来归。则便颁节钺。以郡邑向化。则便赐郡符。并令伪命职官。各更加等酬奖。去危得路。转祸有门。勿失良时。自贻后悔。百姓等各安家业。无至忧惊。王师所临。军法甚峻。已指挥诸军兵士。不得杀人放火。及掳掠人口。发掘坟墓。必令万旅。不犯秋毫。俟收复江南日。特放租税三年。所有相次李煜差点到百姓刺面配军人等。俟收复日。并放逐稳便归农。各令倍加安恤。摧枯拉朽。伫成平定之功。薄赋轻徭。永乐混同之化。凡尔黎庶。各体我怀。故兹榜示。各令知委。 




      ●宋大诏令集卷第二百三十六 

      　　政事八十九 四裔九 西夏四 

      　　赐夏国主进誓表答诏 

      　　诏夏国主。省所上表。臣依准制命。将绥德城下界至打量二十里。明立封堠。交付了当讫者。臣幼叨世绪。遵奉皇猷。宿兵累年。空阻瞻云之望。通盟此日。遐陈献土之勤。上奉高明。更无渝变。虔遵圣训。分定戎疆。践土约辞。昭着先朝之誓。推忠纳款。坚持归信之诚。载图方岳之勤。庶答干坤之施事。具悉。世膺爵宠。为我翰藩。来陈封章。率服诏令。载惟忠顺。良所叹嘉。弭兵息民。子育万国。终始惟一。时迺朕心。尔不有渝。朕无过举。已戒边吏。各守封疆。所宜显谕国人。永遵先誓。其余约束事节。一依庆历五年正月二十二日誓诏施行。自今以后。恩礼岁赐并如旧例。故兹诏示。想宜知悉。 


      　　立夏国主册文 

      　　维某年月日。皇帝若曰。古先哲王。奄有区夏。选贤维世。以立诸侯。外则抚镇畛封。内则屏毗中国。肆朕纂服。遹追令猷。敷考贡图。诞颁显册。咨尔某。性资沉勇。世载忠良。夙怀来极之诚。深明事大之节。底绥种落。式遏寇虞。奉承前修。嗣守旧约。是用策勋而懋赏。备物以严师。綪茷旃旌。苴茅分土。涓辰令吉。长于西陲。今差某官持节。册命尔为夏国主。于戏。世为宋藩。惟忠实可以保位。疆以戎索。非信顺无以乂民。允怀于兹。罔坠厥绪。钦哉。迪予一人之休命。可不慎欤。 


      　　赐夏国诏 

      　　朕以尔膺受封爵。世为藩臣。职贡之修。岁时无怠。朝廷待遇。恩礼加隆。顷以权强。敢行废辱。达于予听。良用震惊。尝令边州。就往移问。匿而不报。继犯疆陲。王师徂征。盖讨有罪。义存拯患。非获已焉。今者遣使造廷。辞礼恭顺。仍闻国政。悉复故常。朕心释然。深所嘉纳。已戒边吏。无辄出兵。尔其遵守先盟。永励臣节。永绥宠禄。庸副眷怀。 


      　　赐夏国主秉常诏元丰六年十月癸酉 

      　　惟尔祖考。介居边陲。蒙恩朝廷。享有爵土。拊循备厚。历年滋多。昨者王师出征。义存拯患。谓宜委戈而听命。敌忾以献功。岂虞靡思。弗谕朕志。杀害吏士。捍拒甲兵。问罪正名。方图再举。迨使辞之效顺。闻国政之复常。旋纳恳诚。许修贡职。遽披来奏。论请故疆。朕惟蕃服不恭。削地示过。资于故实。匪朕所私。尔其审思厥终。务体至意。 


      　　吊慰夏国主嗣子干顺诏元祐元年十月庚子 

      　　故夏国主嗣子干顺。惟尔先人。世修职贡。讣音忽至。愍悼良深。想与诸臣。同增悲慕。惟忠可以保国。惟孝可以得民。各祗乃心。以服王命。 

      　　太皇太后赐夏国主嗣子干顺诏元祐元年十二月十六日 

      　　诏夏国主嗣子干顺。念尔守邦。藐然在疚。日月逾迈。祖葬有时。缅怀孝爱之深。想极攀号之戚。往助襄事。式昭异恩。今差供备库使张楙充吊慰使。兼赐安葬故夏国主物色。具如别录。至可领也。故兹诏示。想宜知悉。冬寒。汝比平安好。遣书指不多及。 


      　　太皇太后赐故夏国主嗣子干顺诏同上 

      　　诏故夏国主嗣子干顺。惟我列圣。眷尔有邦。非徒极其宠荣。亦与同其忧患。念尔哀疚。恻然顾怀。临遣行人。往谕至意。且致奠赠之礼。以为存殁之光。今差朝奉大夫、尚书金部郎中、上轻车都尉、赐紫金鱼袋穆衍充祭奠使。兼赐故夏国主赠奠物色。具如别录。至可领也。故兹诏示。想宜知悉。冬寒。比平安好。遣书指不多及。 


      　　赐干顺进奉贺正旦马驼回赐诏元祐元年十二月二十四日 

      　　诏故夏国主嗣子干顺。省所差人进奉贺正旦马驼共一百头疋事。具悉。远奉王正。来归时事。惟此充庭之实。率皆任土之宜。乃眷忠勤。良深嘉叹。今回赐卿银绢茶等。具如别录。至可领也。其差来人所赐物色。亦具赐目。故兹诏示。想宜知悉。春寒。比平安好。遣书指不多及。 


      　　太皇太后同前诏 

      　　诏故夏国主嗣子干顺。省所差人进奉贺正旦马驼共一百头疋事。具悉。述职春朝。归诚宰旅。修此放牵之礼。致其乘服之良。再阅来章。式嘉忠节。今回赐卿银绢茶等。具如别录。至可领也。其差来人所赐物色。亦具赐目。故兹诏示。想宜知悉。春寒。汝比平安好。遣书指不多及。 


      　　赐干顺进谢恩马驼回诏 

      　　诏故夏国主嗣子干顺。省所上表、进谢恩御马一十疋长进马二百疋驼一百头事。具悉。临吊之重。以宠世臣。恩报之深。复驰来介。载阅充庭之实。备形述职之心。乃眷忠勤。不忘嘉叹。其差来人所赐物色。亦具赐目。故兹诏示。想宜知悉。 


      　　同上 

      　　诏云云同遣行人。往襄赙事。继陈方物。来奉谢仪。惟忠可以附民。惟礼可以定国。勉终诚节。以副眷怀。云云同上 

      　　册夏国主干顺文元祐二年正月乙丑 

      　　皇帝若曰。于戏。尧建万邦。黎民时雍。周立五等。重译来贺。此帝王之所同。而国家之成法也。咨尔干顺。惟我烈圣。眷乃西陲。锡壤建邦。卫于王室。保姓受氏。同于宗盟。爵命褒嘉。恩体甚渥。今尔承其胄绪。绍兹蕃屏。而能事上钦肃。饬躬靖虔。申遣使人。来陈方物。达于朕听。穹惟汝嘉。是用稽酌典故。表显宠名。锡尔以茅土之封。加尔以服乘之数。诞颁丕册。以经一方。今遣朝奉大夫、起居郎、直集贤院、上轻车都尉、赐紫金鱼袋刘奉世。崇仪副使、上骑都尉、安喜县开国男、食邑三百户崔象光持节。册命尔为夏国主。永为宋藩辅。夫笃于好德。乃克显先。忠于戴君。永膺福祇。往祇明命。无忝予一人之猷训。 


      　　赐夏国诏元祐四年六月戊申 

      　　省所奏事。具悉。所有兰州塞门两处地土。前诏批述已明。毋复更有论请。其永乐陷没人口。缘自牒报。后来经隔岁久。虑其间寔有死亡。或后来却有续寻到人数。今已降指挥。下鄜延路经略司。候将来送还到日。若与元报人数不同。亦令据令割计口支与赏绢。仍将葭芦米脂浮图安疆四寨。约一日给赐。所有应合立界至去处。并依已降朝旨及自来体例。计会鄜延路经略司关牒逐路帅臣。各委官随宜相度。认定守把。不得更相侵越。 


      　　赐夏国主诏元祐四年六月丁巳 

      　　省所奏。昨差人赴延州计会将永乐等人口及所还四处城寨交换。塞门兰州西处地土。实在朝廷酌中裁决事。具悉。尔嗣守世封。虔修贡职。顷属罢兵之后。继陈复地之言。累降诏音。备谕朕志。岂谓历时之久。尚稽闻命之行。忽览奏封。深亮诚款。顾改图之议。犹有披陈。然事大之恭。实听裁决。再惟忠顺。殊用叹嘉。虽易地之求。当一遵于前诏。而酌中之请。宜别示于优恩。除汉蕃地土。指谕已明。难复换易外。所有岁赐。据前降诏命。合候地界了日依旧。今推特恩。已敕有司更不候地界了当。便仰检会依例施行。尔其体朝廷恩信之隆。谨封疆慎守之戒。永思安靖。用保悠长。 


      　　赐夏国主诏元祐五年七月乙酉 

      　　尔逖领蛮畿。恪循世守。伻来称币。廷阅奏书。永言疆埸之安。未即沟封之画。两界绳直。罄忠顺而可嘉。千里芜荒。沥诚忱而有请。力祈矜许。蚤遂底宁。惟析壤之求。初无故事。念安边之议。亦既累年。顾省恭勤。特行开纳。然绥德城本无存留草地。诏自今既欲于汉界留出草地。即于蕃界亦当依数对留。应见今合立界至处。并须明立封堠。内外汉蕃各对留草地十里。不令耕种。仍各于草地以里。自择安便处修建堡铺。如熟地内不可修建。即于草地内修立。各不得逼近界堠。其余疆画未尽事。已令押伴官委曲开谕进奉使副讫。及已诏鄜延路经略司。夏国如欲议事。许差人赴延州计议。眷方陲悦义之心。既输悃愊。而朝廷绥远之意。已示优容。宜深体于恩怀。亟保和于封略。 


      　　赐夏国诏元祐八年四月庚申 

      　　省所上表。遣使诣阙。悔过上章。及献纳兰州一境地土。绥州至合仪寨。亦取直画定。却有塞门乞还赐夏国等事。具悉。朕统御万邦。敦示大信。眷尔嗣蕃之始。亟驰请命之诚。爰给土疆。复颁岁币。岂谓受赐而往。辄兴犯顺之师。中外交章。神民共愤。朕以尔在位未久。势匪自由。姑戢伐罪之大兵。聊用御边之中策。仍敕疆吏。许尔自新。今则遣使来庭。托辞悔过。何乃谢章之初达。遽形画境之烦言。况西藩故疆。中国旧地。已载前诏。不系可还。其分界虽曾商量。在用兵亦合隔绝。然则塞门之请。殊非所宜。定西以东。已有前论。除河东鄜延路新边界至。许从前约。令逐路经略司依前。亦已令兰岷经略司依先降朝旨委官。候夏国差到官详先降指挥。同共商量分画。缘夏国自元祐通贡受赐。后来累次犯边。仍候诸路地界了日。可依前别进誓表。然后常贡岁赐。并依旧例。 


      　　赐夏国诏元符二年九月丁未 

      　　敕夏国主干顺。省所上表。具悉。尔国乱常。历年于此。迨尔母氏。复听奸谋。屡兴甲兵。扰我疆埸。天讨有罪。义何可容。今凶党歼除。尔既亲事。而能抗章引慝。冀得自新。朕嘉尔改图。姑从矜贷。已指挥诸路经略司。令各据巡绰所至处。明立界至。并约束城寨兵将官。如西人不来侵犯。即不得出兵过界。尔亦当严戒缘边首领。毋得侵犯边境。候施行讫。遣使进纳誓表。当议许令收接。 


      　　答夏国诏元符二年十二月壬寅 

      　　尔以凶党造谋。数干边吏。而能悔过请命。祈绍先盟。尔之种人。亦吾赤子。措之安靖。乃副朕心。嘉尔自新。俯从厥志。尔无爽约。朕不食言。所宜显谕国人。永遵信誓。除疆界并依已降诏旨。以诸路人马巡绰所至。已立界堠之处为界。兼邈川青唐已系纳土归顺。各有久来界至。今来并依汉界。及本处部族有逃叛入夏国者。即系汉人。并其余应约束事件。一依庆历五年正月二十二日誓诏施行。自今后恩礼岁赐。并如旧例。 


      　　登极赐夏国主银绢诏元符三年 

      　　诏夏国主。朕钦承骏命。嗣守丕基。眷西土之世臣。实本朝之蕃衍。宜推庆赐。昭示宠恩。今差左藏库副使李昭珙、赐登极银绢。具如别录。至可领也。故兹诏示。想宜知悉。夏热比平安好否。书指不多及。 


      　　赐夏国主进登位土物回诏 

      　　西夏国主。省表具之。贺登位并差人进奉御马一十疋长进马二百疋驼一百头事。具悉。朕丕承七圣。光宅万邦。眷西土之世臣。效本朝之贡职。黄朱布乘。陪隶在廷。备见悃诚。弥嘉恭恪。其差来人所赐物色。亦具赐目。故兹诏示。想宜知悉。冬寒。比平安好否。书指不多及。 


      　　赐夏国主并南平王李干德历日诏 

      　　诏夏国主。朕始承天命。恭授人时。眷言西陲。李干德敕即云眷言南陬世禀正朔。迺前嗣岁。诞布新书。俾我远民。咸归一统。尚遵时令。益懋政经。今赐元符四年历日一卷。至可领也。故兹诏示。想宜知悉。冬寒。比平安好否。书指不多及。 




      ●宋大诏令集卷第二百二十七 

      　　政事八十 伪国下 

      　　招谕江州敕榜 

      　　敕江州管内县镇乡村人户等。咸在偏方。久从伪俗。但苦苛烦之政。未沾旷荡之恩。今朝廷命将兴师。吊民伐罪。见围昇府。克日荡平。伫静江山。永同文轨。乐我抚安之化。被予仁爱之恩。长令其万户千门。共喜于轻徭薄赋。所宜自安家业。各着农桑。无怀忧惧之心。当体招安之意。故兹榜示。各令知委。 


      　　已降常州答钱俶诏 

      　　敕钱俶。省所差镇东军支使王通今月二十八日走马到阙。奏今月十五日伪命知常州禹万诚等归降、已安抚州城讫事。具悉。卿位高王霸。天付将材。门传卫社之勋。世着勤王之节。一昨亲提锐旅。取彼坚城。势孤而既绝援兵。力尽而遂输降款。遽历寒暄之候。终成收复之功。永增史册之光辉。寔副君亲之任委。其为嘉赏。不舍寐兴。故兹奖谕。想宜知悉。 


      　　常州敕榜 

      　　敕常州管内百姓人户等。汝等咸在偏方。未沾皇化。以热耨寒耕之苦。困急征暴敛之风。念尔生灵。因兴吊伐。今者已收郡邑。伫期尽殄氛霾。当使蒸黎。永遂苏息。所宜速安家业。各着农桑。被予临照之恩。共乐混同之化。凡尔黎庶。体我诚怀。故兹榜示。各令知委。 


      　　平江南曲赦开宝八年十一月 

      　　门下。惟彼江南。久从割据。洎中原之有主。奉正朔以投诚。朝廷推恩。保护尤至。而李煜不量力分。每纵奸憸。诈为事大之恭勤。每欲欺天而观望。修葺城垒。弥年为固守之方。招诱豪强。终日有包藏之志。显然彰露。达予听闻。犹推以异恩。许其入觐。坚心背顺。称疾不朝。向来诈欺。一朝俱败。送蜡书则勾连逆寇。肆凶徒则劫掠王民。问罪之师。驻踰周岁。朕念一城生聚。逃告无门。由愚騃之狂迷。致民人之涂炭。叠令招谕。坚更拒违。以致雷霆师徒。同怀忿怒。一举而孤城自溃。临危则逆竖擒降。南方既平。万汇同庆。既洽昇平之化。宜申旷荡之恩。限赦书到日昧爽以前。应江南管内州县诸色罪人。云云太阳委照。沴气已平。庆此新恩。当知朕意。 


      　　李煜除官制 

      　　孙皓降晋。叔宝入隋。咸膺列爵之封。悉赦后时之罪。兹惟故事。可举而行。李煜承累世之遗基。据六朝之故地。朕奄有天下。底定域中。苞茅虽贡于王庭。辑瑞不趣于朝会。洎偏师问罪。锐旅傅城。犹冀怀来。颇闻固拒。尔自贻于悔吝。余岂忘于哀矜。是用尽涤瑕疵。并推恩渥。升帝傅之秩。列环卫之班。兼启侯封。式隆宠数。勉膺休命。宜保令图。可光禄大夫、检校太傅、右千牛卫上将军、封违命侯、食邑三百户。 


      　　答吴越国王乞唿名诏太平兴国二年九月丁巳 

      　　卿油幢济美。鼎铉铭功。聿傅赐履之荣。寔荷专征之寄。先皇帝大征虎旅。问罪金陵。赖卿忠劳。遽兹戡定。又秉桓圭而入觐。拜文陛以称觞。尊奖天朝。勤劳王室。爰举不名之典。用旌盖世之勋。忽示撝谦。遽形推避。矧惟茂典。出自先朝。顾惟冲人。缵承旧服。方褒崇于元老。敢废坠于宠章。所请宜不允。 


      　　钱俶纳土曲赦两浙德音太平兴国三年五月 

      　　门下。惟皇建极。括＜宀禹＞县以开阶。惟辟奉天。法阳春而流惠。我国家丕承大业。光宅中区。奄三代之提封。尽归王化。抚万邦之生聚。皆乐皇风。近又吴越国王钱俶远效忠规。嘉逢昌运。走梯航而入觐。叩宸扆以披诚。愿输奕世之土疆。尽入大朝之封域。眷兹恭顺。特议允俞。言念吴方。久疏王泽。当混同之资始。均茂育以攸宜。爰颁在宥之文。俾预太平之化。应两浙管内。云云于戏。四海一家。既大同于文轨。三吴百越。属初被于照临。固于抚御之间。良轸寐兴之念。彼中官吏。差去使臣。更施存恤之方。广示怀柔之道。令其富庶。慰朕焦劳。告示遐方。知予厚意。 


      　　亲征河东诏开宝二年二月戊午 

      　　朕以菲薄。为天下君。临御以来。不敢逸豫。忧劳庶政。勤恤下民。所冀咸遂昭苏。渐臻治定。虽未遑于偃革。固匪愿于佳兵。蠢尔太原。独背朝化。潜依卤帐。屡结蜀川。洎丧刘钧。擅立异姓。岂能保守。寻亦覆亡。今则残众游魂。騃童专国。乘我郊禋之际。来侵晋绛之民。焚荡乡川。敺略黎庶。致数州之被苦。顾凉德以何安。宜顺人心。龚行天讨。朕取此月内。率六师亲征。沿路供须。并从官给。务令省约。无至劳人。凡尔群臣。当体予意。 


      　　招谕河东刘继元诏太平兴国四年四月辛未 

      　　朕嗣守基扃。廓清寰海。一物失所。必轸纳隍之忧。四郊多虞。未暇高枕之乐。重念兵者不祥之器。盖不得已而用之。矧兹一方。介于三晋。有陶唐之旧俗。有西河之遗风。务穑劝农。忧深思远。知去就之分。为礼义之邦。而乃诖误闾阎。沦胥涂炭。北面称臣于邻国。南面拒命于阙庭。假息偷安。苟延岁月。为计如此。不其谬欤。朕今亲御戎衣。龚行天讨。灵旗所指。虎旅争先。以王者时雨之师。救比户倒悬之急。孤垒四绝。奇兵九攻。剪灭之期。在于顷刻。乂念一城之内。万姓何辜。用推仁恕之心。更谕安危之理。继元素怀明略。合有远图。当兹穷蹙之中。必念变通之术。先人宗祀。岂使绝于蒸尝。编户生民。岂令涂于原野。比邻之救何益。驷马之悔莫追。事理较然。所宜熟虑。傥能翻然改过。束身来降。寔富贵之可期。何只待以不死。恃险与马。往戒寔深。大王小侯。朕言不食。在城文武官僚等。忠贞事主。明哲保身。傥思转祸之言。共定归朝之计。我有好爵。与尔縻之。苟执迷之不悛。则追悔而无及。审定良计。以副朕怀。 


      　　招谕刘继元诏太平兴国四年五月壬午 

      　　眷兹孤垒。朝夕荡平。朕悯万姓之倒悬。思一戎之底定。盖救焚拯溺之举。无佳兵乐战之心。特推宽大之恩。用示生全之路。继元素怀英气。当体朕怀。恐于危蹙之中。遽罹锋镝之祸。奉父母之遗体。当如是耶。此非男子之见也。自前或缮戈甲。敢抗王师。及至讨除。悉皆释放。昨者赵王吴王。献地归朝。或授以大藩。或列以上将。臣僚子弟。皆享官封。继元但速归降。必保终始富贵。先人之祭祀不绝。一城之生聚获全。安危两途。尔宜自择。故兹诏示。当悉至怀。 


      　　慰谕刘继元诏太平兴国五月壬子 

      　　继元。卿聿承世业。据有并门。与我国家。本无仇怨。属中原之多故。遂王祭之阙供。致干戈之日寻。使生灵之涂地。朕君临区宇。子育蒸黎。岂使三晋之邦。未归于封略。一方之俗。尚隔于照临。是用亲御六师。恭行天讨。以神武而不杀。欲比屋之来苏。当兹危迫之中。能定变通之计。上表待罪。束身请降。益彰君子之见几。寔救生民之焚首。嘉兹效顺。副我好生。从前＜僣-日心＞尤。当与洗涤。待以优礼。盖有彝章。方示信于万方。必延赏于十世。谅卿明悟。当识朕怀。 


      　　平河东曲赦太平兴国四年五月乙酉 

      　　门下。帝王之心。黎庶为念。傥非静乱。岂欲佳兵。乃眷并汾。比是藩镇。顷因多事。遂隔皇风。三十年自绝朝廷。百万户莫沾恩惠。朕嗣膺丕业。恢阐鸿猷。万邦共庆于来庭。一物不令其失所。悯兹生聚。独隔照临。是以亲御六师。直临孤垒。冒暑天之炎酷。涉山路之险巇。不惮劳身。惟思救物。河东伪主刘继元。兵穷力尽。请命来降。愍其效顺之诚。特示全生之路。己从释罪。表我推恩。廓氛祲于边陲。出蒸黎于焚溺。既除巨孽。永洽大和。宜降曲恩。用清污俗。弛刑布惠。咸与惟新。应河东管内。云云于戏。济物安民。寔惟素志。劳师动众。固非愿为。参墟既静于烟尘。武库永韬于干戈。必令士庶。共乐昇平。凡尔生灵。宜体朕意。 


      　　刘继元拜官诏太平兴国四年五月己丑 

      　　苞茅不贡。春秋举伐叛之师。衔璧请降。皇王行宥过之典。河东伪主刘继元。缮完戈甲。违拒朝廷。僭黄屋以自尊。结邻邦而为援。属累朝之多故。遂假息以偷安。盗据一方。垂及三纪。朕祗膺景命。奄宅中区。霜露所均。悉为内地。梯航所至。皆备外臣。矧乃参墟。近接关辅。眷兹黎献。尚隔照临。所以亲御戎衣。直抵孤垒。登涉险阻。冲冒炎蒸。栉风沐雨之不辞。拯溺救焚而是切。继元势孤援绝。力屈计穷。知民徯朕以来苏。知朕待之以不死。既手诏以敦谕。果面缚以请降。穷鸟入怀。既开三面之网。刑马而誓。更疏五等之封。尽涤前非。特加异数。昭我大信。永孚于休。可特授检校太师、右卫上将军、上柱国、彭城郡公、食邑三千户。 


      　　克复荆南德音建隆四年四月 

      　　门下。朕廓定中原。抚宁万国。顾车书之所混。期声教之大同。日者衅起衡阳。兵连楚甸。当朗陵之危蹙。祸恐及民。发禁卫之骁雄。鼓行问罪。既除害首。将议班师。不谓凶党辜恩。婴城拒命。才下剪茅之令。寻成破竹之功。盖将帅之叶和。致烟尘之克定。言念黎庶。深怀闵伤。宜推旷荡之恩。用慰凋残之俗。可赦荆南郎州潭州管内。云云。 


      　　陈洪进加恩制太平兴国二年十一月 

      　　门下。朕托于人上。奄宅域中。化被万邦。声教方覃于率土。宠绥群后。丝纶岂忄□吝于徽章。特推湛露之优恩。用奖朝宗之亮节。推诚保顺忠正翊戴功臣、平海军节度、泉漳等州观察处置等使、特进检校太师、使持节泉州诸军事、行泉州刺史、兼御史大夫、上柱国、临颖郡开国公、食邑三千二百户、食实封一千户陈洪进。智谋宏远。襟量坦夷。乘时自取其功名。望日每倾其忠顺。受十连之寄任。抚千里之江山。眷言作翰之劳。寔副守方之寄。一昨庆予缵嗣。来觐阙庭。峨冠趋拱极之班。执玉就称觞之列。礼无违者。朕用嘉之。宜陪井赋之真封。用表解雷之异渥。尔其慎终如始。荷宠若惊。永扬带砺之休。无坠盘盂之诫。可特授、依前检校太师、使持节泉州诸军事、行泉州刺史、兼御史大夫、充平海军节度、泉漳等州观察处置等使、加食邑一千户、食实封三百户、功臣散官勋如故。主者施行。 


      　　陈洪进纳土曲赦漳泉德音太平兴国三年五月 

      　　门下。朕纂绍基图。临御区宇。庆五兵之消偃。致四海之混同。顾惟动植之间。悉被生成之泽。念清源之一境。隔朝化以多年。江山虽在于照临。黎庶未霈于恩惠。节使陈洪进。素怀明略。喜遇昌期。偃武节以来朝。录地图而上进。今者川涂无壅。声教大同。宜覃在宥之恩。俾洽惟新之化。应泉州漳州管内。云云于戏。同文共轨。荷宗社之殊休。恤物爱民。乃帝王之常道。矧惟远俗。初被皇风。用安归向之心。倍注抚柔之意。降九天之雨露。苏比屋之生灵。必令其万户千门。永乐于轻徭薄赋。凡尔众庶。当体我怀。 




      ●宋大诏令集卷第二百二十八 

      　　政事八十一 四裔一 大金 

      　　报聘大金国书宣和二年九月差登州兵马钤辖武义大夫马政特书 

      　　大宋皇帝谨致书于大金皇帝。远承信介。特示函书。具聆起处之详。殊副瞻怀之素。契丹逆天贼义。干纪乱常。肆害忠良。恣为暴虐。知夙严于军旅。用绥集于人民。致罚有辞。逖闻为慰。今者确示同心之好。共图问罪之师。念彼群黎。旧为赤子。既久沦于涂炭。思永靖于方陲。诚意不渝。义当如约。已差太傅知枢密院事童贯。勒兵相应。使回请示举军的日。以凭夹攻。所有五代以后。陷没幽蓟等州旧汉地及汉民。并居庸古北松亭榆关。已议收复。所有兵马彼此不得过关外。据诸色及贵朝举兵之后。皆散到彼余处人户。不在收留之数。银绢依与契丹数目岁交。仍置榷场。计议之后。契丹请和听命。各无允从。 


      　　答大金国书宣和三年八月二十日付金使曷鲁副使大迪乌 

      　　远勤专使。荐示华缄。具承契好之修。深悉封疆之谕。顾夙惇于大信。已备载于前书。所有汉地等事。并如初议。俟闻举军至西京的期。以凭夹攻。 

      　　答大金国书宣和四年九月十三日付金使乌歇高庆裔 

      　　使轺荐至。聘礼增华。载惟修睦之勤。益纫缔交之厚。且承亲临军旅。远抚封陲。用申吊伐之仁。以讫威怀之略。逖闻风义。深慰忱诚。自审举军至西京。即遣童贯等勒兵相应。河东河北两路。累败契丹。俘馘甚众。军声蚤震。谅已具知。所有汉地及夹攻等事。并如昔遣赵良嗣所议、与累次图书并马政所赍事目。大信既定。义无改更。其余具如别录。大军屯驻、并边已久。累惇信约。速应师期。共成取乱之图。永洽善邻之契。 


      　　契丹一 

      　　与契丹国主书景德元年十月丙午 

      　　密迩封壤。遐慕声猷。未申与国之欢。讵适亲仁之愿。所念胜残去杀。邦国之永图。偃武修文。人君之盛美。顾惟凉德。恭绍庆基。八载于兹。群生是恤。至于保乂疆境。禁戢兵烽。止令守备以安边。不以交侵而为事。今者殿前都虞候王继忠。远达封章。备兹陈述。睹息民之深旨。寔致治之嘉谋。将导欢盟。议通信使。言如可复。理固悠长。所期清净之风。同安亿兆。往来之礼。永奉岁时。修玉帛以伸诚。指丹青而着誓。成二国睦邻之事。契冲人守位之心。固以深衷。乐闻高义。郊野之次。气候方严。善保兴居。式绥戬福。聊驰一介。径达单函。遐想音尘。伫承报命。 


      　　答契丹书景德元年十二月庚辰 

      　　近沐徽音。愿修惠好。爰遣单车之使。特伸咫尺之书。聿导素心。远闻清听。遽劳专介。复示笺函。载窥溢幅之辞。备纫睦邻之道。冀保安于疆境。将偃戢于干戈。永修玉帛之欢。长固丹青之誓。既形高义。深慰至怀。方属严凝。久兹涉履。勉加颐摄。以集祺祥。 


      　　答契丹国母书景德元年十二月丙戌 

      　　继辱行人。荐承问念。伫干戈之载戢。许玉帛以交驰。虔听重言。已有定议。共遵盟约。期边境之永安。庶保岁寒。致黎元之多福。诚坚金石。义贯神灵。佩服徽音。铭篆丹素。方属凝寒之候。更遵颐卫之方。式慰至怀。倍臻繁祉。 


      　　答契丹主书同上 

      　　近奉尺书。寻尘英听。复劳人使。特惠缄封。睹缛旨之优长。纫嘉猷之宏远。惇信明义。立邦国之永图。继好息民。着简编之盛事。必遵信誓。长固欢盟。共成经久之规。允集无疆之庆。祈寒在候。庶务萦怀。善保兴居。永绥福履。 


      　　与契丹遗书 

      　　二月日、兄大宋皇帝致书于弟大契丹睿文英武宗道至德崇仁广孝功成治定启元昭圣神赞天辅皇帝阙下夫降年之数。谅系于穹旻。享国之期。必由于运历。推兹常理。宁足兴嗟。载念嗣守丕基。君临寰宇。茂宣至化。聿致太和。洎通与国之欢。益副息民之愿。勤劳所积。疾疢是生。永诀于兹。长怀何已。唯冀交驰玉帛。克保于岁寒。翕受祺祥。弥昭于国庆。今差使中大夫、行给事中、上柱国、河东郡开国公、食邑三千户、食实封三百户、赐紫金鱼袋薛田、副使四方馆使、银青光禄大夫、检校兵部尚书、兼御史大夫、上柱国、陇西郡开国侯、食邑一千二百户李懿。专奉书。以代辞违。兼有徽仪。具载别幅。虽惭不腆。式表至怀。不宣白。 


      　　即位报契丹书 

      　　二月日、侄大宋皇帝谨致书于叔大契丹睿文英武宗道至德崇仁广孝功成治定启元昭圣神赞天辅皇帝阙下恭以先皇帝聿修欢聘。弥固善邻。道合人祗。情深友爱。不虞衅祸。奄及上仙。猥念眇冲。俾承基构。□于理命。祇绍洪图。冀先好之愈敦。赖英猷之永睦。专凭介使。远达深衷。今差使朝请大夫、右谏议大夫、上柱国、江夏郡开国侯、食邑一千户、赐紫金鱼袋任中行、副使西上合门使、银青光禄大夫、检校刑部尚书、上柱国、永城郡开国侯、兼御史大夫、食邑一千五百户曹珣。谨奉书。披述不次。侄大宋皇帝谨白。 


      　　与契丹告哀书 

      　　二月日、侄大宋皇帝谨致书于叔大契丹睿文英武宗道至德崇仁广孝功成治定启元昭圣神赞天辅皇帝阙下高穹降祸。先帝升遐。攀慕哀摧。不克胜处。载念邻欢斯固。讣告是伸。缅料英怀。必增伤恸。今差引进使金紫光禄大夫、检校司空、兼御史大夫、上柱国、临晋郡开国侯、食邑一千户、实封三百户薛贻廓谨奉书。不次。侄大宋皇帝谨白。 


      　　为契丹辍朝诏天圣九年六月辛丑 

      　　顷自先朝。聿修邻好。岁时滋久。使聘交驰。逮朕纂承。益坚信誓。忽闻讣告之至。良切悲伤之怀。宜特辍视朝七日。 

      　　吊慰契丹国主书天圣九年 

      　　近枉使车。特形讣问。伏承昭圣皇帝上仙。恭惟攀慕号哽。何可胜任。弟肇缵崇基。乍萦庶务。勉抑因心之感。用遵顺变之经。方固讲修。但深惨系。 

      　　皇太后吊慰契丹国主书 

      　　不意凶变。昭圣皇帝上仙。恭惟攀望号踊。哀理难胜。侄孝爱惟深。缵承在始。明遵礼制。式总政机。信契久敦。悲想增切。 

      　　吊慰契丹国母书 

      　　不意凶变。昭圣皇帝上仙。恭惟号慕英灵。悲哽难处。缅兹顺德。方厚睦邻。冀抑节于深哀。庶克循于变礼。伤怛之外。企祝尤增。 

      　　皇太后吊慰契丹国母书 

      　　单使忽来。讣书斯睹。伏承昭圣皇帝上仙。恭惟攀号悲慕。夙夕难居。叔母早着柔嘉。允历尊礼。冀全情制。克显母仪。邻好悠深。惨怀益切。 

      　　贺契丹国主登位书 

      　　近承祗膺遗训。绍抚丕图。获共守于先谟。弥述修于永睦。遐闻善继。但切深怀。特遣使车。用申信聘。 

      　　皇太后贺国主登位书 

      　　近因驰告。爰审缵承。方佑朝机。久敦邻好。惟绍修于和契。永共保于先规。将达遐心。聊凭尺牍。 

      　　贺国母册礼书 

      　　伏承显膺懿册。增建崇名。夙蔼善猷。方安荣养。顾久敦于信契。寔耸听于徽章。聊致柔缄。聿修嗣守。 

      　　皇太后贺国母册礼书 

      　　近审显受尊称。允膺礼册。久接敦和之契。载怀懿厚之风。方睦善邻。遐聆徽典。专驰使介。庶达悃私。 

      　　答契丹国书庆历二年四月庚辰、右正言知制诰史馆修撰富弼资政殿学士户部侍郎为回谢契丹国信使、西上合门使符惟忠、假引进使副之。 

      　　昔我烈考章圣皇帝宝有基图。惠养黎庶。与大契丹昭圣皇帝弭兵讲好。通聘着盟。迨于缵承。共循谟训。边氓安堵。垂四十年。兹者专致使臣。特贻缄问。且以瓦桥内地。晋阳故封。援石氏之割城。述周朝之复境。系乎异代。安及本朝。粤自景德之初。始敦邻宝之信。凡诸细故。咸不寘怀。况太宗皇帝亲驾并郊。匪图燕壤。当时贵国。亟发援兵。既交石领之锋。遂举蓟门之役。义非反复。理有因缘。元昊赐姓称藩。禀朔受禄。忽谋狂僣。俶扰边陲。曏议讨除。已尝闻达。杜防、郭槙传导备详。及此西征。岂云无报。聘轺旁午。屡闻嫉恶之谈。庆问交驰。未谕联亲之故。忽窥异论。良用惘然。谓将轸于在原。返致讥于忌器。复云营筑堤埭。开决波瀍。昨缘霖潦之余。大为衍溢之患。既非疏导。当稍缮防。岂蕴积嫌。以亏信睦。至于备塞隘路。阅集大兵。盖边臣谨职之常。乃乡兵充籍之旧。在于贵境。宁撤戍边。一皆示于坦夷。两何形于疑阻。顾惟欢契。方保悠长。遽兴请地之言。殊匪载书之约。信辞至悉。灵鉴孔昭。两地不得交侵。沿边各守疆界。誓书之外。一无所求。斯在久要。弗违先志。谅惟聪达。应切感思。甫属清和。妙臻戬谷。 


      　　回契丹书庆历四年八月戊戌、右正言集贤校理同修起居注余请、假右谏议大夫史馆修撰为国信使。 

      　　顷者元昊不庭。俶扰西鄙。以其罪在首恶。国人何辜。但发军备边。以防寇掠。前年萧英来。得书。谓元昊称藩尚主。是甥舅之亲。本来所谓出兵则恐违邻好。纵寇则深害边人。故富弼等行。具令咨述。及得答书。谓欲告谕元昊。俾之归款。即未尝议及西讨。去春元昊虽遣人屡至。犹未尽率朝会。今夏再有奏来。名体始顺。然以未行册命。故未及修报。今耶律元衡至。闻元昊诱过边民。议定亲领师徒。直临贼境。且言恐北军深入。元昊却于本朝称臣作贡。约以勿从者。盖是北朝未知元昊今夏有奏来。名体已顺。遂及此议。若以其于北朝失事大之礼。则自宜问罪。若以其于本朝稽效顺之故。则不烦出师。况今月五日延州奏。元昊已遣杨宗素赍誓文入界。若不依自初约束。则犹可沮还。如尽已遵承。则南朝何以却之。缅冀英聪。深垂体照。 


      　　贺契丹生辰国书 

      　　正月日、兄大宋皇帝致书于弟大契丹聪文圣武英略神功睿哲仁孝皇帝阙下春元启候。朏夕摽华。钦惟诞庆之期。允协迎年之祝。既孚雅寿。仍慰慈觞。式达聘仪。用修欢契。今差朝散大夫、右谏议大夫、轻车都尉、彭城县开国子、食邑五百户、赐紫金鱼袋刘夔、文思使、银青光禄大夫、检校太子宾客、兼御史大夫、轻车都尉、原武郡开国侯、食邑一千二百户杨宗让、充生辰国信使副。有少礼物。具诸别幅。专奉书陈贺。不宣白。 


      　　问候契丹皇太后书 

      　　正月日、侄大宋皇帝谨致书于婶大契丹仪天体道至仁广德慈顺章圣皇太后阙下夙敦欢约。缅企柔慈。涉蓂历之载和。谅椒闱之多庆。群生茂育。嘉气熙蒸。善保懿冲。式符勤祝。今差具官刘夔杨宗让、充皇帝生辰国信使副。聊凭函讯。用达襟悰。不宣。谨白。 




      ●宋大诏令集卷第二百二十九 

      　　政事八十二 四裔二 契丹二 

      　　贺契丹生辰书 

      　　正月日、兄大宋皇帝致书于弟大契丹聪文圣武英略神功睿哲仁孝皇帝阙下华历始初。方新于庶汇。庆辰诞纪。允集于多欢。顾钦奉于有慈。谅骈臻于式喜。特申信聘。参续寿祺。 


      　　问候契丹皇太后书 

      　　正月、侄大宋皇帝谨致书于婶大契丹仪天体道至仁广德慈顺章圣皇太后阙下上春熙豫。协气翔臻。缅柔履之静安。膺繁禧而泰定。眷惟邻守。昭顾欢言。 

      　　回谢契丹皇帝书 

      　　九月日、兄大宋皇帝致书于弟大契丹聪文圣武英略神功睿哲仁孝皇帝阙下使轺云止。惠问见贻。且承累岁而来。荐有西师之举。讨其不服。初烦剪伐之谋。全以旧恩。终示含容之度。庆武戈之遂息。分军获以为仪。言谕斯勤。欣铭并集。方凝寒律。冀保冲襟。企咏之诚。指陈奚既。续遣使人咨谢。次今忠正军节度使、检校太尉、同中书门下平章事萧德等回。专奉书陈谢。不宣白。 


      　　回谢契丹皇太后书 

      　　九月日、侄大宋皇帝谨致书于婶大契丹仪天体道至仁广德慈顺章圣皇太后阙下邻邦惇睦。结信好以弥深。使聘申欢。承谕言而甚厚。固寿龄之遐福。欣帖泰之休期。加侑币以惟丰。积感悰而增切。秋商在候。啬履惟和。今忠正军节度使、检校太尉、同中书门下平章事萧德等回。专奉书陈谢。不宣谨白。 


      　　回谢契丹告哀书 

      　　九月日、伯大宋皇帝致书于侄大契丹皇帝阙下特枉使轺。遽驰国讣。不意凶变。文成皇帝上仙。载念久敦世好。方睦邻欢。闻问震惊。抚怀感恻。侄皇帝始兹缵绍。深称哀摧。冀节至情。以遵典礼。已差人使。专驰慰礼。今右宣徽使、忠顺军节度使、左金吾卫上将军耶律元亨回。奉书陈谢。不宣白。 


      　　回谢契丹皇太后告哀书 

      　　九月日、侄大宋皇帝谨致书于婶大契丹仁慈圣善钦孝广德安静正淳懿和宽厚崇觉仪天太皇太后阙下不意凶变。文成皇帝上仙。方敦邻睦。遽及讣音。载惟慈慕之怀。必极哀伤之念。冀从顺变。式副愿言。已差人使等专持慰礼。今右宣徽使、忠顺军节度使、左金吾卫上将军耶律元亨回。奉书陈谢。不宣谨白。 


      　　回契丹太皇太后回谢书 

      　　三月日、侄大宋家皇帝谨致书于婶大契丹仁慈圣善钦孝广德安静正淳懿和宽厚崇觉仪天太皇太后阙下向以讣音来告。方深感怆之怀。赗礼是将。用继讲修之好。岂期懿念。复枉使车。且承春候之和。克固寿康之福。其于感慰。罔罄敷陈。今顺义军节度使、左监门卫大将军萧佶等回。专奉书陈谢。不宣谨白。 


      　　回契丹回谢书 

      　　三月日、伯大宋皇帝致书于侄大契丹皇帝阙下顷承哀讣。尝遣使轺。惟久睦于仁邻。俾往申于赗襚。复蒙惠问。仍示腆仪。方此春和。克支福履。其为慰浣。奚既铭言。今顺义军节度使、左监门卫上将军萧佶等回。专奉书陈谢。不宣白。 


      　　回契丹皇帝告哀书 

      　　二月日。伯大宋皇帝致书于侄大契丹圣文神武睿孝皇帝阙下承遣使车。特贻缄翰。不意凶变。太皇太后上仙。载惟契好。久睦仁邻。闻此讣音。但增感怆。侄皇帝负荷至重。追慕弥深。冀节哀情。用遵礼制。已差人使专持慰礼。今材牙怀德军节度使萧佶等回。奉书陈谢。不宣白。 


      　　贺契丹正旦书 

      　　正月一日。伯大宋皇帝致书于侄大契丹圣文神武睿孝皇帝阙下玉历正时。布王春而兹始。宝邻敦契。讲信聘以交修。方履新阳。益绥多福。具于祝咏。罔罄敷言。今差朝散大夫、太常少卿、守上骑都尉、渤海县开国男、食邑三百户、赐紫金鱼袋吴中复。供备库使、银青光禄大夫、检校太子宾客、兼御史大夫、骑都尉、广平县开国男、食邑三百户宋盖孙充正旦国信使副。有少礼物。具诸别幅。谨奉书陈贺。不宣白。 


      　　贺契丹太皇太后正旦书 

      　　正月一日。侄大宋皇帝谨致书于婶大契丹仁慈圣善钦孝广德。安静正淳懿和宽厚崇觉仪天太皇太后阙下岁律更新。春阳鬯达。因履端之协吉。敦永好以申欢。载惟慈懿之和。方集寿康之祉。更希善摄。用副遐悰。今差朝散大夫、守太常少卿、直昭文馆、护军、广陵县开国子、食邑五百户、赐紫金鱼袋吕景初。洛苑使、兼合门通事舍人、银青光禄大夫、检校太子宾客、兼御史大夫、骑都尉、清河郡开国侯、食邑一千七百户张利一充正旦国信使副。有少礼物。具诸别幅。专奉书陈贺。不宣谨白。 


      　　回契丹贺正旦书 

      　　正月日、伯大宋皇帝致书于侄大契丹圣文神武睿孝皇帝阙下岁端更始。顺阳律以布和。信聘时修。讲邻欢而增固。阅书言之勤好。加篚币之腆丰。感戢所深。述宣罔既。今怀化军节度使耶律嘏等回。奉书陈谢。不宣白。 


      　　回契丹达皇太后贺正旦书 

      　　正月日。伯大宋皇帝致书于侄大契丹圣文神武睿孝皇帝阙下玉历颁时。宝邻交聘。兼驰使驲。别枉讯函。载传慈懿之言。益固讲修之好。颛希侍次。达此悰诚。今归德军节度使耶律思宁等回。奉书陈谢。不宣白。 


      　　回契丹贺干元节书 

      　　四月日。伯大宋皇帝致书于侄大契丹圣文神武睿孝皇帝阙下干阳正月。纪兹载诞之辰。邻聘修欢。贶以千龄之祝。书言既缛。礼币兼丰。感着之私。敷陈罔罄。今彰圣军节度使萧供等回。奉书陈谢。不宣白。 


      　　回契丹达皇太后贺干元节书 

      　　四月日。伯大宋皇帝致书于侄大契丹圣文神武睿孝皇帝阙下寿节届期。邻欢敦契。仍导柔慈之旨。过申延祝之言。兼厚物容。用增刻着。颛希侍次。达此悰诚。今左监门卫上将军耶律偘等回。专奉书陈谢。不宣白。 


      　　皇帝贺契丹皇帝正旦书嘉祐七年 

      　　正月一日、伯大宋皇帝致书于大契丹圣文神武睿孝皇帝阙下寒威收节。淑气闿辰。想履德之多勤。宜荐祥之有裕。爰驰使传。聿致邦仪。肇度春元。永孚邻好。今差某官充正旦国信使副。有少礼物。具诸别幅。专奉书陈贺。不宣白。 


      　　皇帝请契丹皇帝达皇太后正旦礼物书 

      　　正月一日、伯大宋皇帝致书于侄大契丹圣文神武睿孝皇帝阙下岁籥更端。物华蕃始。想极亲闱之奉。举迎邦祉之休。欢笃善邻。礼申常聘。庶因晨夕。为道诚悰。今差某官充皇帝太后正旦国信使副。有少礼物。具诸别幅。专奉书披述。不宣白。 


      　　皇帝回契丹皇帝贺干元节书嘉祐七年 

      　　四月日。伯大宋皇帝致书于侄大契丹圣文神武睿孝皇帝阙下诞符表庆。还临夏籥之初。聘节修欢。垂祝邦图之楙。味书词之载缛。阅礼币之维丰。感镂所深。谕言非尽。今某官等回。专奉书陈谢。不宣白。 


      　　皇帝请契丹皇帝达皇太后贺干元节谢书 

      　　四月日、伯大宋皇帝致书于侄大契丹圣文神武睿孝皇帝阙下初炎履候。载诞膺期。嗣修邻好之勤。曲导慈音之贶。祥延邦历。聘厚物仪。滋用感藏。具因敷达。今某官等回。专奉书陈谢。不宣白。 


      　　皇帝贺契丹皇帝生辰书 

      　　十二月日、伯大宋皇帝致书于侄大契丹圣文神武睿孝皇帝阙下经象回天。旅阴牙物。履凝严之正气。纪震诞之初辰。世厚邻欢。岁驰邦聘。永延丕历。交阜函生。今差某官充生辰国信使副。有少礼物。具诸别幅。专奉书陈贺。不宣白。 


      　　皇帝请契丹皇帝达皇太后生辰礼物书 

      　　十二月日、伯大宋皇帝致书于侄大契丹圣文神武睿孝皇帝阙下契笃邻欢。惠滋天物。缅想君临之豫。顺膺邦祚之休。方岁籥之凝阴。属亲闱之诞会。神灵所相。寿祉以延。申饬使轺。夙持信弊。觊承慈色。具达遥怀。今差某官充皇太后生辰国信使副。有少礼物。具诸别幅。专奉书咨述。不宣白。 


      　　回谢契丹皇帝书 

      　　向迂使命。承贶函题。谕西鄙之宾从。戢武锋而抚纳。俾终前好。协绥远之善经。用广至恩。见恤孤之雅意。阅温辞之款洽。钦欢聘之敦勤。载铭开示之私。益增康共之喜。严飙云厉。凝律且中。幸冀保颐。以符系咏。 


      　　回谢契丹皇太后书 

      　　遐钦德懿。增企音徽。惟信睦之绵长。赖慈和之协固。曏承函翰。申味谕言。形意眷以弥周。寘诚怀而罔斁。胥济欢康之治。益滋寿嘏之风。方属祁寒。冀绥元祉。 


      　　贺契丹皇太后生辰书 

      　　义重睦邻。礼敦诞日。企徽慈之凝范。因庆育之履祥。爰命使轺。式将信币。祝兹寿嘏。表乃诚忱。 

      　　问候契丹皇帝书 

      　　岁籥载华。邻欢弥洽。惟时寒之顺履。谅吉福之茂臻。冀厚冲和。益遵摄卫。 

      　　回契丹皇帝书 

      　　邦好诞修。邻情均睦。保永图之欢固。系长乐之慈和。弥纳寿祺。式符言祷。今差龙图阁学士、朝散大夫、守尚书刑部侍郎、上柱国、清河郡开国公、食邑二千三百户、食实封四百户、赐紫金鱼袋张昇。金紫光禄大夫、检校工部尚书、使持节单州诸军事、单州刺史、充本州防御使、兼御史大夫、上护军、彭城郡开国公、食邑二千一百户、食实封三百户刘永年充回赐国信使副。少有礼物。具诸别幅。 


      　　同前 

      　　近者轺乘载驰。函縢云贶。承日新于戬福。嘉世笃于惠和。圣文神武睿孝皇帝。敦玉帛之欢。义深邻宝。协埙箎之好。情厚天伦。曏因图绘之遐传。且欲仪容之交睹。方伸报复。俄属缵临。事异初言。理当申讲。傥绍修于先志。固忻伫于来音。 


      　　贺契丹生辰书 

      　　律生大吕。气正嘉平。眷兹寒苦之时。庆属诞弥之节。载修好币。临遣使人。爰祝寿祺。式将诚意。 



      ●宋大诏令集卷第二百三十 

      　　政事八十三 四裔三 契丹三 

      　　皇帝登宝位报契丹皇帝书 

      　　四月日、兄大宋皇帝致书于弟大契丹圣文神武睿孝皇帝阙下恭以先皇帝笃怀世好。流惠民生。方隆偃革之风。遽起号弓之慕。重循寡德。获纂丕图。仰钦遗训之承。俛徇群情之望。顾宝邻之永契。着丹誓之前言。适揽政几。益修邦睦。有少礼物。具书别幅。今差某官。专奉书披述。不次白。 


      　　皇帝登宝位报契丹皇太后书 

      　　四月日、侄大宋皇帝谨致书于婶大契丹皇太后阙下昊天不吊。邦祸上延。列圣相承。皇图有托。猥以凉德。奉于顾言。永惟传祚之归。居若临深之惧。念夙通于邻好。寖交阜于物生。敢述谋猷。聊申远素。有少礼物。具诸别幅。今差某官。谨奉书披述。不次白。 


      　　皇帝回谢契丹皇帝书 

      　　闰五月日、兄大宋皇帝致书于弟大契丹圣文神武睿孝皇帝阙下日者＜衤固＞出不图。痛深何怙。念夙通于邻契。寻驰告于国哀。嗣沐信函。具将礼意。兹为悲篆。岂易究陈。今差某官充回谢国信使副。有少礼物。具诸别幅。专奉书陈谢。不次白。 


      　　皇帝回谢契丹皇太后书 

      　　闰五月日、侄大宋皇帝谨致书于婶大契丹慈懿仁和文惠纯孝广爱宗天皇太后阙下比遘国凶。哀号靡次。旋纡使传。慰谕何周。载循邻好之孚。益纫慈怀之厚。爰驰信幅。专道感诚。今差某官充回谢国信使副。有少礼物。具诸别幅。专奉书陈谢。不次谨白。 


      　　皇帝回契丹皇帝贺登宝位书 

      　　十一月日、兄大宋皇帝致书于弟大契丹圣文神武睿孝皇帝阙下自膺宝命。尝达信函。圣业垂休。方荷祖宗之构。邻音修睦。更敦兄弟之情。有腆彝仪。载铭遥素。今某官等回。专奉书陈谢。不次白。 


      　　皇帝回契丹皇太后贺登宝位书 

      　　十一月日、侄大宋皇帝谨致书于婶大契丹皇太后阙下皇历膺期。信轺驰聘。群方徯命。惕临神器之尊。累世交欢。茂固宝邻之分。载循嘉贶。奚谕感怀。今某官等回。专奉书陈谢。不次谨白。 


      　　皇帝贺契丹皇帝正旦书 

      　　正月一日。兄大宋皇帝致书于弟大契丹圣文神武睿孝皇帝阙下天令发春。年芳动陆。息民之好。方交笃于邻情。履日之元。谅蕃膺于时祉。交驰使传。遥达庆函。今差某官充正旦国信使副。有少礼物。具诸别幅。专奉书陈贺。不宣白。 


      　　皇帝贺契丹皇太后正旦书 

      　　正月一日。侄大宋皇帝谨致书于婶大契丹慈懿仁和文惠纯孝广爱宗天皇太后阙下气更年筦。物动春华。使驲于行。具将邻好。寿觞之荐。益介时休。祝想所深。谕言曷既。今差某官充正旦国信使副。有少礼物。具诸别幅。专奉书陈贺。不宣谨白。 


      　　皇帝贺契丹皇太后生辰书 

      　　十二月日。侄大宋皇帝谨致书于婶大契丹皇太后阙下星纪回天。岁阴牙物。惟慈仁之在养。方震育之协辰。使牡驰华。邻函通睦。爰将菲币。庶续遐年。今遣某官充生辰国信使副。有少礼物。具诸别幅。专奉书陈贺。不次谨白。 


      　　皇帝问候契丹皇帝书 

      　　十二月日。兄大宋皇帝致书于弟大契丹圣文神武睿孝皇帝阙下邦有善邻。世孚永好。方寒威之布候。谅冲履以凝休。益辅至和。更绥来祉。今差某官充皇太后生辰国信使副。兼持讯幅。用达聘常。不次白。 


      　　皇帝贺契丹皇帝生辰书 

      　　十二月日。兄大宋皇帝致书于弟大契丹圣文神武睿孝皇帝阙下宝晷流阴。正履凝严之候。燕觞称庆。载临震诞之期。爰饬使轺。用将礼币。夙讲仁邻之好。庶延寿祉之遐。今差某官充生辰国信使副。有少礼物。具如别幅。专奉书陈贺。不宣白。 


      　　皇帝问候契丹皇太后书 

      　　十二月日。侄大宋皇帝谨致书于婶大契丹慈懿仁和文惠纯孝广爱宗天皇太后阙下冬陆凝寒。倏及星回之候。邦图锡羡。更均神介之休。适驰使驲之行。益讲善邻之睦。缅惟柔度。深鉴遥悰。今差某官充皇帝生辰国信使副。专达信函。聊咨德履。不宣谨白。 


      　　皇帝贺大辽皇帝生辰书 

      　　十二月日。兄大宋皇帝致书于弟大辽圣文神武睿孝皇帝阙下律合地正。履凝严之杪候。世敦邻宝。庆诞育之初辰。爰戒使车。用驰礼币。庶迎茂祉。式副遥怀。今差某官充生辰国信使副。有少礼物。具诸别幅。专奉书陈贺。不宣白。 


      　　皇帝问候大辽皇太后书 

      　　十二月日。侄大宋皇帝谨致书于婶大辽慈懿仁和文惠纯孝广爱宗天皇太后阙下四气环节。大冬正时。缅惟柔履之宁。茂协休纯之辅。适驰使传。爰奉讯函。史啬至和。用符遐素。今差某官充皇帝生辰国信使副。专驰缄幅。聊达恳悰。不宣谨白。 


      　　皇帝回契丹皇帝贺寿圣节书 

      　　正月日。兄大宋皇帝致书于弟大契丹圣文神武睿孝皇帝阙下春阳始煦。月朏初华。纪诞节之嘉祥。申宝邻之永好。特纡使传。爰致庆仪。载味勤辞。其深感素。今某官等回。专奉书陈谢。不宣白。 


      　　皇帝回契丹皇太后贺寿圣节书 

      　　正月日。侄大宋皇帝谨致书于婶大契丹慈懿仁和文惠纯孝广爱宗天皇太后阙下春和布律。爰纪于诞期。邻聘飞轺。荐申于庆贶。既玩书辞之缛。兼承信币之丰。欣感所深。谕言非既。今某官等回。专奉书陈谢。不宣谨白。 


      　　英宗皇帝与大辽皇帝遗书 

      　　正月日。兄大宋皇帝致书于弟大辽圣文神武全功大略聪仁睿孝天祐皇帝阙下衰盛者天地之常理。死生者圣知之同归。猥循菲躬。丕纂皇运。念劳精于不逮。因寝疾以弥留。典言夙契之深。将结永违之恋。维敦情于悠久。自保福于灵长。远托柔函。靡殚遗意。 


      　　英宗皇帝与大辽皇太后遗书 

      　　正月日。侄大宋皇帝谨致书于婶大辽慈懿仁和文惠纯孝显圣昭德广爱宗天皇太后阙下顾以眇身。婴于重务。偶违和啬。遂致顿迷。虽修短赋之有生。然俯仰嗟于如寄。愈念夙通于邻好。惟期长笃于邦情。永隔徽音。空驰悲素。 


      　　皇帝贺大辽皇帝生辰书 

      　　十二月日。侄大宋皇帝谨致书于叔大辽圣文神武全功大略聪仁睿孝天祐皇帝阙下世笃宝邻。具服久要之契。时乘严律。适临庆诞之期。申饬使轺。嗣将礼币。庶迎嘉祉。以续修龄。今差某官充生辰国信使副。有少礼物。具诸别幅。专奉书陈贺。不宣白。 


      　　皇帝问候大辽皇太后书 

      　　十二月日、侄孙大宋皇帝谨致书于叔祖母大辽慈懿仁和文惠纯孝显圣昭德广爱宗天皇太后阙下冬律正时。岁功就物。夙讲善邻之好。谅绥柔履之和。勉顺凝寒。益怀多祉。今差某官充皇帝生辰国信使副。专驰柔幅。聊布遐悰。不宣谨白。 


      　　皇帝贺大辽皇帝生辰书 

      　　十二月日、侄大宋皇帝谨致书于叔大辽圣文神武全功大略聪仁睿孝天祐皇帝阙下使轺相望。夙敦邻好之孚。时籥荐更。载纪诞辰之庆。爰驰菲币。庶续修龄。其在颂怀。岂能殚述。今差某官充生辰国信使副。有少礼物。具诸别幅。专奉书陈贺。不宣谨白。 


      　　皇帝问候大辽皇太后书 

      　　十二月日、侄孙大宋皇帝谨致书于叔祖母大辽慈懿仁和文惠纯孝显圣昭德广爱宗天皇太后阙下列纬回天。百嘉就岁。缅惟柔德之履。具膺纯祉之蕃。益冀冲绥。用符遥素。今差某官充皇帝生辰国信使副。有少礼物。专驰柔幅。以表微诚。不宣谨白。 


      　　皇帝贺大辽皇帝正旦书 

      　　正月一日、侄大宋皇帝谨致书于叔大辽圣文神武全功大略聪仁睿孝天祐皇帝阙下物华资始。天令更端。缅惟顺履之修。益侈纯休之受。载驰使传。交绎邻欢。咏祝之深。谕言曷究。今差某官充正旦国信使副。有少礼物。具诸别幅。专奉书陈贺。不宣谨白。 


      　　皇帝贺大辽皇太后正旦书 

      　　正月一日、侄孙大宋皇帝谨致书于叔祖母大辽慈懿仁和文惠纯孝显圣昭德广爱宗天皇太后阙下天令更端。物华资始。惟茂敦于柔度。固丕介于纯厘。矧修邻好之长。用致岁仪之庆。兹为遥颂。未易胜陈。今差某官充正旦国信使副。有少礼物。具诸别幅。专奉书陈贺。不宣谨白。 


      　　皇帝回大辽皇帝贺同天节书 

      　　四月日、侄大宋皇帝谨致书于叔大辽圣文神武全功大略聪仁睿孝天佑皇帝阙下执衡施令。载纪于延祥。奕世修欢。具敦于邻契。迩驰使传。曲遗庆仪。载味勤辞。徒深感素。今某官等回。专奉书陈谢。不宣谨白。 


      　　皇帝回大辽皇太后贺同天节书 

      　　四月日、侄孙大宋皇帝谨致书于叔祖母大辽慈懿仁和文惠纯孝显圣昭德广爱宗天皇太后阙下候属初夏。时宣盛阳。特纡使传之华。夙致诞辰之庆。情敦永睦。物过常丰。其在荣藏。曷殚敷喻。今某官等回。专奉书陈谢。不宣谨白。 


      　　贺大辽皇太后生辰书 

      　　十二月日、侄孙大宋皇帝谨致书于叔祖母大辽慈懿仁和文惠纯孝显圣昭德广爱宗天皇太后阙下时纪冱寒。方谨闭藏之今。庆钟柔履。式符诞毓之祥。爰命使轺。奉承礼聘。践修好命。申祝寿祺。今差朝散大夫、右谏议大夫、充天章阁待制、轻车都尉、乐安县开国伯、食邑七百户、赐紫金鱼袋孙永。六宅使银青光禄大夫、检校太子宾客、兼御史大夫、骑都尉、天水郡开国侯、食邑一千七百户杨宗礼充生辰国信使副。有少礼物。具诸别幅。专奉书陈贺。不宣谨白。 


      　　问候大辽皇帝书 

      　　十二月日、侄大宋皇帝谨致书于叔大辽圣文神武全功大略聪仁睿孝天祐皇帝阙下日星回复。气物顺成。缅惟视履之祥。克绥顺正之吉。益祈保卫。允迪休嘉。差官并同前充皇太后生辰国信使副。式展聘仪。重将好命。不宣谨白。 




      ●宋大诏令集卷第二百三十一 

      　　政事八十四 四裔四 契丹四 

      　　回大辽贺同天节书 

      　　四月日、侄大宋皇帝谨致书于叔大辽圣文神武全功大略聪仁睿孝天祐皇帝阙下天阳居夏。节纪于诞弥。国宝惟邻。情敦于永久。沐华函之申庆。致腆币以将诚。载味至言。增铭深素。今利州观察使萧广等回。专奉书陈谢。不宣谨白。 


      　　回大辽皇太后贺同天节书 

      　　四月日、侄孙大宋皇帝谨致书于叔祖母大辽慈懿仁和文惠纯孝显圣昭德广爱宗天皇太后阙下诞月纪辰。属薰飙之均燠。睦邻修好。烦使驲之将诚。词致载惇。币仪兼腆。永惟感怿。罔喻名言。今怀化军节度使耶律晕等回。专奉书陈谢。不宣谨白。 


      　　贺大辽皇太后生辰书 

      　　十二月、侄孙大宋皇帝谨致书于叔祖母大辽慈懿仁和文惠纯孝显圣昭德广爱宗天皇太后阙下栗烈凝阴。甫临于杪岁。柔嘉毓德。爰纪于诞辰。夙戒使轺。奉将礼币。益固善邻之好。永绥万寿之祺。今差某官充生辰国信使副。有少礼物。具诸别幅。专奉书陈贺。不宣谨白。 


      　　问候大辽书 

      　　十二月、侄大宋皇帝谨致书于叔大辽圣文神武全功大略聪仁睿孝天祐皇帝阙下日纪将穷。时寒既若。缅想善邻之德。克绥冲履之祥。益冀保颐。用符驰咏。今差某官充皇太后生辰国信使。式修礼聘。专导诚怀。不宣谨白。 


      　　贺大辽皇太后正旦书 

      　　正月一日、侄孙大宋皇帝谨致书于叔祖母大辽慈懿仁和文惠纯孝显圣昭德广爱宗天皇太后阙下天令开端。岁阳协吉。缅惟柔德。茂尔纯休。爰将信币之仪。申讲善邻之好。永言欣颂。曷究敷陈。今差某官充正旦国信使副。有少礼物。具诸别幅。专奉书陈贺。不宣谨白。 


      　　贺大辽正旦书 

      　　正月一日、侄大宋皇帝谨致书于叔大辽圣文神武全功大略聪仁睿孝天祐皇帝阙下岁律肇新。物华资始。眷宝邻之谊。交笃于世欢。履端月之元。荐臻于时祉。爰驰使传。往致庆仪。今差某官充正旦国信使副。有少礼物。具诸别幅。专奉书陈贺。不宣谨白。 


      　　回大辽贺正旦书 

      　　正月一日、侄大宋皇帝谨致书于叔大辽圣文神武全功大略聪仁睿孝天祐皇帝阙下岁元协吉。属春物之开荣。邻宝修欢。烦使轺之将庆。味书辞之凝厚。承信币之丰嘉。载戢眷私。良深欣感。今益州观察使耶律宁等回。专奉书陈。不宣谨白。 


      　　回大辽皇太后书 

      　　四月日、侄孙大宋皇帝谨致书于叔祖母大辽慈懿仁和文惠纯孝显圣昭德广爱宗天皇太后阙下荐迂使指。嗣讲邻和。形书意以弥勤。致币仪而兼腆。具承柔履。茂介纯厘。更冀绥将。用符祝咏。今林牙兴复军节度使萧禧回。专奉书陈谢。不宣谨白。 


      　　贺大辽生辰书 

      　　十二月日、侄大宋皇帝谨致书于叔大辽圣文神武全功大略聪仁睿孝天祐皇帝阙下盛冬布令。方寒冱之若时。弥月纪晨。宜寿昌之向福。特驰信介。往达诚悰。具将庆币之仪。用永睦邻之好。今差某官充生辰国信使副。少有礼物。具诸别幅。专奉书陈贺。不宣谨白。 


      　　问候大辽皇太后书 

      　　十二月日、侄孙大宋皇帝谨致书于叔祖母大辽慈懿仁和文惠纯孝显圣昭德广爱宗天皇太后阙下岁律将终。寒威载厉。缅想柔嘉之德。茂绥戬谷之和。申遣使轺。继修邻聘。更祈冲啬。用慰勤悰。今差某官充皇帝生辰国信使副。专驰缄幅。以达诚怀。不宣谨白。 


      　　答契丹国主书 

      　　辱迂使指。来贶函封。历陈二国之好。有若一家之义。固知邻宝。深执信符。独论边鄙之臣。尝越封邮之守。顾令移徙。以复旧常。窃惟两朝。抚有万宇。岂重尺土之利。而轻累世之欢。况经界之间。形势可指。方州之内。图籍具存。尝遣官司。各加覆事。傥事由夙昔。固难徇从。或诚有侵踰。何吝改正。而又每戒疆吏。令遵誓言。所喻创生之事端。亦皆境候之细故。已令还使。具达本因。缅料英聪。洞垂照悉。 


      　　贺大辽皇太后生辰书 

      　　十二月日、侄孙大宋皇帝谨致书于叔祖母大辽慈懿仁和文惠纯孝显圣昭德广爱宗天皇太后阙下时属秒冬。方涸阴之用事。庆钟柔则。纪诞日之及期。申遣使轺。远将聘币。用谨睦邻之好。益绥介寿之祺。 


      　　问候大辽书 

      　　十二月日、侄大宋皇帝谨致书于叔大辽圣文神武全功大略聪仁睿孝天祐皇帝阙下令谨闭藏。气凝涸冱。缅料保邦之暇。宜膺视履之祥。益冀珍调。更臻丕祉。 

      　　答契丹国书熙宁八年□月丙寅 

      　　两朝继好。六纪于兹。事师故常。谊存悠久。比承使指。谕及边邮。已约官司。偕从辨正。当守封圻之旧。以需事实之分。而信使未通。师屯先集。侵焚候戍。伤射巡兵。举示力争。殊非知义。至欲当中独座。位特改于臣工。设次横都。席尤难于宾主。数从理屈。才就晤言。且地接三川。势非一概。辄举西陉之偏说。要该诸寨之提封。屡索文凭。既无据验。欲同案视。又不准从。职用乖违。滋成濡滞。窃意有司之失指。曾非与国之本谋。兹枉轺车。再垂函问。重加聘币。弥见欢悰。然论疆事之侵。尽置公移之显证。述边臣之议。独尤告病之愆期。深认事端。多非闻达。重念合天地鬼神之听。共立誓言。守祖宗疆土之传。各安生聚。不啬金缯之巨万。肯贪壤地之尺寻。特欲辨论。使无侵越。而行人留馆。必于分水以要求。枢府授辞。期以兴师而移坼。岂其历年之信约。遂以细故而变渝。已案舆图。遥为申画。仍令职守。就改沟封。遐冀英聪。洞加照悉。 


      　　贺大辽皇帝生辰书 

      　　夙与仁邻。交修世好。属冱寒之令月。纪诞育之初晨。将篚币以致诚。饬轺车而驰庆。益膺寿嘏。庸副愿言。 

      　　回大辽皇帝贺同天节书 

      　　正阳载候。诞月膺期。茂惟继好之宝邻。夙有延龄之庆祝。具将信币。重遣使旜。感怿兼常。名言难喻。 

      　　皇帝达太皇太后贺大辽正旦书 

      　　正月一日、侄孙大宋皇帝谨致书于叔祖大辽圣文神武全功大略聪仁睿孝天祐皇帝阙下肇易岁元。发新荣于万物。仰遵慈诲。修旧好于两朝。远饬使轺。肃将礼币。庶凝寿祉。式副愿言。今差朝请大夫、右谏议大夫、大原县开国伯、食邑九百户、赐紫金鱼袋王陟臣。皇城使、上骑都尉、赞皇县开国伯、食邑九百户李嗣徽充太皇太后正旦国信使副。有少礼物。具诸别幅。专奉书陈贺。不宣谨白。 


      皇帝书 

      　　正月一日、云云献岁发春。共讲二国之庆。宝邻继好。茂臻五福之祥。申饬使车。往陈信币。永言欣颂。曷罄谕陈。今差中散大夫、行司农少卿、上护军、南阳县开国伯、食邑七百户、赐紫金鱼袋晁端彦。西京左藏库副使、骑都尉、天水郡开国侯、食邑一千一百户杨安立、云云。 


      　　皇帝达太皇太后回大辽贺正旦书 

      　　正月一日、云云百年之好。既讲于春朝。万寿之仪。兼陈于幄殿。恭因省侍。具述来音。感怿之怀。言宣莫罄。今因利州观察使萧眷等回。专奉书陈谢。不宣谨白。 


      　　皇帝回书同上 

      　　正月一日、云云东风协应。感徂岁之更新。远使交驰。导欢言而讲旧。粲然礼币。申以书词。欣怿之深。敷扬罔究。今因高州观察使耶律度等回。云云 

      　　皇帝达太皇太后回大辽贺坤成节书元祐二年 

      　　七月日、云云嘉月令辰。笃生寿母。珍函重币。交庆宝邻。已恭致于德音。复钦传于慈旨。具为感怿。未易名言。今崇义军节度使萧崇等回。云云 

      　　皇帝回问候书同上 

      　　七月日、云云四牡载驰。远勤于使介。尺书为问。申讲于邻欢。方履素秋。克膺纯福。益用保护。式副愿言。云云 

      　　皇帝达太皇太后贺大辽生辰书 

      　　十二月、云云寒律既周。诞辰载纪。恭被慈闱之诲。俾修庆币之仪。永介寿康。式符颂祷。更祈调卫。以副愿言。云云 

      　　皇帝贺大辽生辰书 

      　　十二月日、云云大吕还宫。摄提正旦。载协诞弥之庆。永膺寿考之祥。临遣使轺。往陈信币。其为欣祷。莫尽名言。云云 

      　　皇帝达太皇太后贺大辽正旦书 

      　　正月一日、云云岁律肇新。邻欢再讲。恭被慈闱之诲。远通庆币之诚。益冀保顺。永绥寿嘏。云云 

      　　皇帝贺大辽正旦书 

      　　正月一日、云云三阳朋来。庆二仪之交泰。两朝继好。指万民之阜昌。申饬使车。肃将礼币。愿符善祷。永介纯厘。云云 

      　　皇帝达太皇太后回大辽问候书 

      　　十二月一日、云云嘉平纪月。震夙惟时。属兹庆使之来。重以慈闱之问。寻因省侍。悉致诚言。欣感之深。敷陈罔究。今宁国军节度使耶律拱辰等回。云云 

      　　皇帝回大辽贺兴龙节书 

      　　十二月日、云云世睦宝邻。申以无穷之好。岁驰华使。及兹载夙之辰。阅词币之兼隆。识情文之备至。愿言欣感。难悉究陈。云云 

      　　皇帝达太皇太后回大辽贺坤成节书 

      　　七月日、云云星火西流。庆慈闱之诞日。皇华北至。讲邻国之诚言。远达来音。重修贺礼。感铭之素。敷述难周。云云 

      　　皇帝回大辽问候书 

      　　七月日、云云轺车信币。已修交庆之仪。尺素好音。复讲久要之信。属临素节。允迪纯禧。益冀保颐。式符企咏。云云 

      　　皇帝回大辽贺正旦书 

      　　正月日、云云献岁发春。方祝永年之庆。睦邻敦好。益修奕世之欢。信币精华。书词温缛。载惟雅契。良极欣悰。今泰州观察使耶律净等回。云云 

      　　皇帝达太皇太后回大辽贺正旦书 

      　　正月日、云云正岁履端。远勤于华使。慈闱申庆。重锡于珍函。省侍之余。诚言已达。永惟欣感。莫究言宣。云云 

      　　皇帝回大辽贺兴龙节书 

      　　十二月日、云云诞日载临。邻欢岁讲。封疆虽远。晷刻不踰。惟信睦之交修。识情文之两至。益深雅好。良极欣悰。云云 

      　 

      ●宋大诏令集卷第二百三十二 

      　　政事八十五 四裔五 契丹五 

      　　答契丹劝和西夏书元符二年四月辛卯大辽泛使萧崇等回 

      　　载书藏府。固和好于万年。使节驰轺。达诚心于二国。既永均于休戚。宜共嫉夫凶奸。惟西夏之小邦。乃本朝之藩镇。曲加封殖。俾获安完。虽于北尝豫婚姻之亲。而在南全居臣子之分。函容浸久。变诈多端。爰自累岁以来。无复事上之礼。赐以金缯而不已。加之封爵而愈骄。杀掠吏民。围犯城邑。推原罪恶。在所讨除。聊饬边防。稍修武事。筑据要害。扼控奔冲。辄于去岁之冬。复驱竭国之众。来攻近塞。凡涉两旬。自取死伤。数以万计。粮尽力屈。众溃宵归。更为诡诞之词。往求拯救之力。狡猾之甚。于此可知。采听之间。固应洞晓。必谓深加沮却。乃烦曲为劝和。示以华缄。将之聘币。礼虽形于厚意。事寔异于前闻。缅料雅怀。诚非得已。顾于信誓。殊不相关。惟昔兴宗。致书仁祖。谕协力荡平之意。深同休外御之情。至欲全除。使无噍类。谓有稽于一举。诚无益于两朝。祖宗贻谋。斯为善美。子孙继志。其可弭忘。今者详味缛辞。有所未谕。辄违先旨。谅不在兹。如永念于前徽。宜益敦于大信。相期固守。传示无穷。矧彼夏人。自知困蹙。哀祈请命。屡叩边关。已戒封疆之臣。审观情伪之状。傥或徒为空语。阴蓄奸谋。暂示柔伏之形。终怀窥伺之志。则决须讨伐。难议矜容。若出自至诚。深悔前罪。所言可信。听命无违。即当徐度所宜。开以自新之路。载惟聪达。必亮悃悰。方属清和。冀加葆啬。续遣使人咨谢次。 


      　　又回札子同上 

      　　夏国自李继迁之后。建国赐姓。莫非恩出当朝。所有疆土。并是当朝郡县之地。昨自元丰以来。累次举兵犯塞。中间亦曾赦其罪戾。加以封册。许令朝贡。兼岁赐金帛。又遣官与之分画疆界。而狡诈反覆。前来于陕西河东作过不一。无非母子同行。举国聚兵。攻围州军城寨。去冬又于泾原路攻打城寨。近二十日。攻城之人。被杀伤者。不啻万数。势穷力屈。方肯遁归。比之日前愆过。不为不重。以此逐路边臣。各须出兵讨逐捍御。及于控扼贼马来路。修筑城寨。御其奔冲。夏人自知罪恶深重。乃更构造诡辞。饰非文过。干告北朝。求为救助。缘南北两朝。百年和好。情义至厚。有同一家。夏国犯顺罪恶如此。在北朝所当共怒。兼详庆历四年兴宗皇帝致书仁宗皇帝云。蠢尔元昊。早负贵朝。叠遣林牙。赍诏问罪。尚不悛心。近诱过边民二三百户。今议定秋末亲领师徒。直临贼境。又云。恐因北军深入。却附贵朝。或再乞称臣。或依常作贡。缅惟英晤。勿赐允从。又庆历五年书云。元昊纵其凶党。扰我亲邻。属友爱之攸深。在荡平之亦可。又云。藩服乱常。式贡修之不谨。亲邻协力。务平定以斯宜。又皇祐元年再报西征云。元昊伺窥边事。特议讨除。再幸边方。欲歼元恶。而夏国驰告。元昊云亡。嗣童未识于矜存。狡佐犹怀于背诞。载念非缘逃户。可致亲征。熟料凶顽。终合平荡。苟有稽于一举。诚无益于两朝。至皇祐二年报西征回。则云爰自首秋。亲临寇境。先驱战舰。直济洪河。寻构浮梁。洎成戍垒。六军蓄锐。千里鼓行。又云。专提骑旅。往趋枭巢。郡牧货财。戈甲印绶。庐帐仓敖。驼橐之余。焚烧殆尽。螫毒寻挫。噍类无遗。非苟窜残。全除必矣。又云。兼于恃险之津。已得行军之路。时加攻扰。日蹙困危。虽侮可追。不亡何待。载想同休之契。颇协外御之情。深惟北朝兴宗皇帝惇笃欢和。情义兼致。方夏人有罪。则欲协力讨除。及西征胜捷。则驰书相庆。虑彼国称臣修贡。则欲当朝勿赐允从。今来两朝欢好岁久。契义日深。在于相与之心。宜有加于前日。今迺以夏人穷蹙之故。诡辞干告。既移文计会。又遣使劝和。恐与昔日兴宗皇帝书义稍异。况所筑城寨。并无与北朝边界相近之处。即非有违两朝信誓。必料北朝臣寮。不曾检会往日书词。及所立誓约。子细闻达。寻具进呈。奉旨据夏人累年于当朝犯边作过。理合讨除。况今来旨是驱逐备御。于两朝信誓及久来和好。殊不相干。兼夏人近以事力困穷。见累次叫关谕命。且云国母丧亡。奸臣授首。欲遣使告哀谢罪。缘夏国久失臣节。未当开纳。今以北朝遣使劝和之故。见令边臣与之商量。及缘夏人前来曾一面犯边。虑彼当计穷力屈之时。暂为恭顺。以款我边备。候边臣审察见得情伪。若依前狡诈。内蓄奸谋。俟后少苏。复来作过。则理须捍御。及行讨伐。若果是出于至诚。服罪听命。亦当相度应接。许以自新之路。 


      　　回大辽皇帝贺登宝位书　　九月日、侄孙大宋皇帝谨致书于叔祖大辽圣文神武全功大略聪仁睿孝天祐皇帝阙下比者祇膺骏命。嗣守丕图。曲敦邻宝之欢。载饬使华之聘。函书垂庆。篚币见诚。言念眷私。并深怀感。今保庆军节度使萧穆如等回。专奉书陈谢。不次谨白。 


      　　贺大辽皇帝正旦书 

      　　正月一日、侄孙大宋皇帝谨致书于叔祖大辽圣文神武全功大略聪仁睿孝天祐皇帝阙下玉历授时。甫临于献岁。宝邻继好。用讲于庆仪。临遣使轺。往持聘币。庶申善祝。增介春祺。今差左朝议大夫、试鸿胪卿、上柱国、河东郡开国公、食邑三百户、赐紫金鱼袋吕仲卿。西上合门使、上护军、天水县开国男、食邑三百户赵希鲁充正旦国信使副。有少礼物。具如别幅。专奉书陈贺。不次谨白。 


      　　回大辽皇帝贺天宁节书 

      　　十月日、侄孙大宋皇帝谨致书于叔祖大辽圣文神武全功大略聪仁睿孝天祐皇帝阙下良月谨时。初纪诞弥之节。善邻敦好。遐申庆祝之仪。惠以好音。副之信币。情文参厚。欣荷兼常。今始平军节度使耶律等回。专奉书陈谢。不次谨白。 


      　　为大辽皇帝辍朝禁音乐举哀成服诏至和元年九月丙辰 

      　　朕以大辽皇帝。能修前世之好。继息两朝之民。信币交欢。两轺相聘。憧憧道路。垂五十年。睦然金石之情。确乎胶漆之固。忽闻哀讣。良动震怀。爰申追悼之仪。以示敦和之意。宜辍视朝七日。禁在京及缘边音乐七日。仍择日成服举哀。令太常礼院详定以闻。 


      　　为契丹国母辍朝诏嘉祐二年二月壬寅 

      　　朕以契丹国母。敦修邻好。五纪于兹。间驰使传之来。每置信函之问。惠然爱睦。着在两朝。忽睹讣音。良深哀素。宜辍视朝七日。 

      　　为大辽主辍朝禁乐举哀成服诏建中靖国元年 

      　　朕以大辽圣文神武全功大略聪仁睿孝天祐皇帝。盛德在位。四十七年。益厚邻欢。交驰使币。讲信修睦。继好息民。两朝生灵。迄臻康靖。讣音遽至。震悼于怀。爰申恻怆之情。以尽敦和之意。宜特辍视朝七日。兼禁在京音乐七日。辍视朝日为始。其河北河东沿边州军。宜令转运司遍牒。限指挥到。亦禁乐七日。择日备礼乐举哀成服。宜令太常寺详定以闻。 


      　　赐王继忠诏景德元年九月乙亥 

      　　石普以卿实封入奏。备已详悉。所云望遣人通和事。朕君临大宝。子育群氓。尝思息战以安人。岂欲穷兵而黩武。边防之事。汝素备知。向因何承矩上言。乞差使往。其时亦允所奏。尔后别无所闻。相次边陲。复兴戈甲。今览封疏。深嘉恳诚。朕富有寰区。为人父母。傥各谐偃革。诚亦协素怀。手诏到日。卿可密达此意。共议事宜。傥有审实之言。即附边臣闻奏。 


      　　赐王继忠诏景德元年十月 

      　　今月二十六日、石普遣人赍到卿重封奏状。知已领得近降手诏。及言所议通和。固已端的。乞早遣一人到此商量。再阅奏陈。备已详悉。顷从边事。因亏玉帛之欢。既绝使人。遂构干戈之役。两地之交兵不息。四方之受币寔多。疆埸未宁。岁月兹久。今卿再形奏状。将议修和。保高议于欢盟。垂永图于家国。安民继好。今古美谈。况朕自守丕基。常思远略。务诞敷于文德。岂专耀于武功。睹此来音。固叶素志。已议专差使命。致书大辽。止于旦夕之间。令自旦冀前去。卿可具言此意。请谕巡逻之人。候见所遣使车。立令防援引送。俾一价之使。无或稽留。冀两朝之情。得以通达。 


      　　赐王继忠诏景德元年十一月庚午 

      　　葛霸等以卿奏状来。曹利用往。兼报卿令人援接前去。寻闻道路艰阻。尚在天雄。今有付利用手诏。同封付卿。便可闻于大辽。遣人赍送接援付彼。 

      　　赐王继忠诏景德元年十一月甲戌 

      　　继省来章。专候使命。昨自孙崇等回后。寻降手诏与天雄军。令速发利用往彼。今张皓到阙。再览卿奏。果称天雄军以未奉诏旨。尚且稽留。今再降诏命。令皓赍去勾取。候利用才到大辽。可令皓赴阙。 


      　　赐王继忠诏景德元年十二月戊子 

      　　北朝人使□回。寻令继昌同去。备陈书誓。明达诚怀。两朝既议于欢盟。百姓必期于安堵。遂令诸州放出老小。各遂营生。仍戒诸路部署州军。不得更出兵马。今据逐处奏报。人民却有惊扰。移入州城。虑是所在乡村不逞之辈。或北朝流散从人。侦知不出军兵。遂结党类。恣行骚动。已命署司量出兵甲。剪除贼盗。安抚人民。若遇北界兵。并令具述事意。卿可以此达于北朝。若有探骑游兵。请即抽取。免令相见。或致难明。仍闻北朝诸寨幕之中。犹带老小前去。流离愁叹。诚可悯嗟。卿宜细具敷扬。尽令归复。共守和平之义。免伤南北之情。同卜岁寒。不渝誓约。 


      　　赐王继忠诏景德二年三月癸卯 

      　　近因信使。并省奏封。备悉平和。无忘眷瞩。兼韩国华等奏。昨时初到彼。卿托寄附家书内。乞朕专差使命。别发书题。达于北界。俾卿归国。其书即不曾赍到。朕闻此意。颇惬于怀。于卿之情。无所不可。其如誓书之约。各无所求。质之于神明。告之于宗庙。傥少渝于大信。是有罔于上穹。若国母以卿首荷遭逢。特许归复。候卿到阙。则当专驰使币。厚达谢仪。谅惟尔诚。洞达朕意。 






      ●宋大诏令集卷第二百三十三 

      　　政事八十六 四裔六 西夏一 

      　　赵保吉赐姓名除银州观察使诏淳化二年七月丙午 

      　　王者推赤心以待人。鉴丹书而念旧。疆埸之事。虽守在于四邻。勋烈之家。固赏延于十世。银夏等州蕃落使李继迁。驰声沙漠。袭庆旌旗。顷者因献提封。偶怀疑惧。流寓边塞。绵历岁时。式微之咏既深。在宥之恩宜及。赐之国姓。俾预于宗盟。授以廉车。用绥于部落。尔其体匿瑕之旨。坚效顺之诚。使兄弟以如初。保公侯之必复。钦若明命。勉思令图。可特授金紫光禄大夫、检校太傅、兼御史大夫、银州管内观察使、封天水郡侯、食邑一千五百户、赐姓赵、名保吉、仍放朝谢。许便道之官。 


      　　答银州观察使赵保吉诏淳化五年十一月庚戌 

      　　省所进马橐驼共百一十三头疋待罪。朕握图御宇。恭己临民。务推含垢之仁。式示戢兵之武。向者以卿远输诚款。愿革前非。朕道在纳污。情深赦过。特授察廉之任。厚加赐抚之恩。宠以嘉名。赐之国姓。朕之于汝。无所负焉。岂意卿未及踰年。已忘大德。胁从蕃部。擅举甲兵。攻逼城池。虔刘民庶。背恩肆恶。一至于斯。料卿所为。良切兴叹。所以旋征师旅。俾命讨平。既除手足之亲。已失辅车之势。宁保全于岁月。暂假息于朝晡。近者累上表书。颇引＜僣-日心＞犯。且言违背。事出保忠。今备贡输。乞加渥泽。朕以好生为德。以禁暴为心。卿傥能誓改过尤。永坚忠节。朝廷爵赏。亦何恡焉。朕不食言。尔宜自省。今遣内侍押班张崇质赐卿器币茶药衣物等。体朕意焉。 


      　　银州观察使赵保吉除定难军节度使制至道元年十二月甲辰 

      　　天无私覆。作善者降之百祥。国有彝伦。伏顺者享其高位。银州管内观察使、金紫光禄大夫、检校太傅、兼御史大夫、上柱国、天水郡开国侯赵保吉。天资正气。世袭雄名。孝以承家。宽能御众。先帝早深注意。方议推恩。值轩鼎之俄成。筑韩坛而未暇。逮眇躬之缵位。俄封疏以贡珍。彰厥远图。冠于当代。宜伸懋赏。式劝忠勋。可光禄大夫、检校太尉、夏州刺史、定难军节度使、夏银绥静等州观察使置押蕃落等使、加食邑一千户、食实封三百户、仍赐功臣。 


      　　赐赵德明诏景德元年正月丁巳 

      　　近据西路缘边诸州奏。汝父族下蕃部。继续来投。具言汝父于灵州界云亡。相次鄜延路钤辖张崇贵奏称。得汝回书。云葬事未毕。难发表章。乞就便申奏事。汝父生于边陲。素有勇敢。朝廷赐以土地。授之节旄。其于心诚。亦本忠顺。迩后始因间谍。自起忧疑。事一境之干戈。隔二纪之声教。朕为人父母。富有寰区。思息战以安民。俟输诚而改节。终期彼志。遐副朕心。今览奏陈。遽云丧逝。况早联宗属。曾列侯藩。自达予闻。能不伤叹。念汝守兹空塞。方在髫龄。属此艰难。谅增哀慕。又缘信人未至。所以慰问难行。勉自扶持。式终礼制。余事已令张崇贵与汝期约商议。想宜知悉。 


      　　答赵德明誓表诏景德三年九月丁卯 

      　　卿门承勋绪。世享国封。屡拜章函。来修贡职。愿为屏翰。以绍祖先。朕乃眷至诚。用颁温诏。今陈信誓。洞见倾输。嘉奖之怀。寤兴良积。 

      　　赵德明拜官封西平王制景德三年十月庚午 

      　　利用建侯。外监方国。抚宁陬落。临长士民。在名器以斯崇。匪勋贤而弗授。故定难军节度使赵保吉男德明。袭其令绪。蔚有长才。举宗联命氏之荣。奕世荷殿邦之寄。务尊王室。动守朝经。率职献琛。拜章请吏。眷言恭顺。宜及褒崇。是用建上将之旌旗。锡真王之印绶。缵乃旧服。镇于夏台。于戏。信誓之言。与丹青而炳焕。宠荣之固。同带砺以绵长。期宣翼戴之勤。协赞混同之化。永作藩辅。不其美欤。可特进检校太师、兼侍中、夏州刺史、充定难军节度使、夏银绥宥静等州管内观察处置押蕃落等使、上柱国、封西平王、食邑六千户、食实封二千户、赐推忠保顺亮节翊戴功臣。仍依内地节度使例给俸。 


      　　答西平王赵德明诏大中祥符九年十月 

      　　卿世济勋庸。任隆屏翰。竭臣忠而奉上。正师律以守方。克树风声。聿宁边候。其于眷倚。固异群伦。今者特贡丹诚。罄陈奏凯。详彼缕述。深照倾输。且国家奄宅中区。统临四海。矧惟覆育。岂限迩遐。顾兹西北之陲。素为襟带之地。曷尝不敦之赏劝。示以怀柔。至于将帅之臣。但伸御备之戒。唯关防是守。唯盟款是遵。靡容侵渔。庶安境土。所有文字来往。辞说异同。部族贪残。展转雠报。掳过生口。彼此交还。其如不见端倪。互相诬执。或因缘攘窃。增饰邀求。朝廷固不细知。边垒亦为常事。兼详表奏。备述其由。观卿明诚。颇究积弊。若今检校。俱虑滋章。朕虔奉穹昊。永宗清净。推恩示信。六合同风。眷惟恭顺之心。益固初终之节。嘉叹之意。注想弥增。已令鄜延泾原环庆麟府等路部署钤辖司。今后约束蕃部。不得辄相劫夺。擅兴甲兵。凡于交争。须尽公理。其有广占阡陌。隐庇逃亡。画时勘穷。押送所管。卿本道亦仰严勒部下。不得更有藏匿。各遵纪律。共守封疆。言念忠勤。不忘鉴寐。 


      　　赵德明进尚书令加恩制干兴元年仁宗即位 

      　　门下。朕仰奉诒谋。嗣临宝位。负荷之重。方若涉于大川。爵赏之行。宜普均于百辟。其有宠联宗籍。位冠侯藩。早隆誓岳之勋。适重守方之寄。属兹纂绍。特示褒优。告于离丽之庭。锡以丝纶之命。推忠宣德崇仁保顺纯诚亮节守正翊戴功臣、定难军节度、夏银绥宥静等州管内观察处置押蕃落等使、开府仪同三司、检校太师、守太傅、中书令、使持节都督夏州诸军事、行夏州刺史、上柱国、西平王、食邑一万六千户、食实封五千户赵德明。山河禀粹。象纬储精。识洞兵韬。学该义府。忠纯之性。本自于天资。奇正之机。盖由乎神授。而自赍坛受钺。赐履抚绥。委其外御之权。宠以真王之爵。整军讲事。弥畅于善经。述职脩方。聿昭于亮节。屏于西夏。克壮英猷。属予践阼之初。畴乃殿邦之绩。爰推茂渥。式奖殊庸。霈泥綍之徽章。冠天台之崇秩。仍增多邑。复进重封。并示宠荣。斯为异数。于戏。亨嘉之运。方在于统同。隆显之恩。允昭于眷注。往服休命。保兹永图。可特授依前检校太师、守太傅、尚书令、兼中书令、使持节都督夏州诸军事、行夏州刺史、充定难军节度、夏银绥宥静等州管内观察处置押蕃落等使西平王、加食邑一千户、食实封四百户、功臣散官勋如故。 


      　　益屯备内属诸部谕赵德明诏天圣三年七月庚子 

      　　敕德明。近据环庆等路部署钤辖司等奏报。沿边熟户。递相惊扰。结集部族。围绕堡塞。已降宣命。添差军马。往彼抚遏去讫事。卿世济勋勤。任隆屏翰。素倾输于诚节。用保乂于疆陲。昨以守边之臣。失于抚御。致内属之诸部。忽惊扰以交征。朝廷姑务威怀。特加招辑。想卿在远。或未周知。惟卿护塞有方。爱民在念。远聆朝旨。谅体予衷。眷瞩所深。不忘鉴寐。 


      　　西平王赵德明加恩制郊祀毕 

      　　国家卜天正之辰。修阳位之祀。九州献力。聿昭来助之仪。上帝降临。式广遂行之庆。眷惟邦屏。恪禀朝彝。爰稽述职之勤。是兴畴庸之命。推忠宣德崇仁保顺纯诚亮节协恭守正翊戴功臣、定难军节度、夏银绥宥静等州管内观察处置押蕃落等使、开府仪同三司、检校太尉、守太傅、尚书令、兼中书令、使持节都督夏州诸军事、行夏州刺史、上柱国、西平王、食邑一万八千户、食实封五千八百户赵德明。肃恭秉节。信顺存诚。善济美于世勋。能纳忠于王室。总彼千乘。训其四封。讲军志于中权。边隅载谧。奉土毛于内府。时事允修。蔼威惠以兼资。焕采章而弥缛。甫成鉅典。宜沛洪恩。增井赋之田。叶于书社。锡云台之号。以示旌功。谅此荣褒。寔彰宠数。于戏。归祭膰以先同姓。受福攸均。载刑马而誓元侯。承家惟永。克念守方之略。茂遵谨度之经。钦对嘉休。慎固西夏。可特授依前检校太师、守太傅、尚书令、兼中书令、使持节都督夏州诸军事、夏州刺史、充定难军节度、夏银绥宥静等州管内观察处置押蕃落等使西平王。加食邑一千户、食实封四百户、仍赐推忠宣德崇仁保顺纯诚亮节协恭守正佐运翊戴功臣。散官勋如故。 


      　　赵元昊静难军节度西平王制明道元年十一月癸巳 

      　　胙土受氏。维王所以褒有功。建国承家。非贤不能保厥世。乃眷西陲之守。方畴外御之劳。式涓刚辰。庸告列位。故定难军节度、夏银绥宥静等州管内观察处置押蕃落等使、开府仪同三司、检校太师、守太傅、尚书令、持节都督夏州诸军事、行夏州刺史、上柱国、夏王、食邑二万一千户、食实封七千户赵德明男元昊。器怀英达。义节坚明。孝恭尽于事亲。恩信长于御众。惟乃先正。奉于本朝。嘉捍难于边衡。赐同姓于宗籍。象贤继世。尔寔宜之。于戏。书盟府之勋。既载山河之誓。赡元侯之略。岂无弓矢之传。尚体顾怀。勿忘钦率。可特授特进、检校太师、兼侍中、持节都督夏国诸军事、夏州刺史、充定难军节度、夏银绥宥静等州管内观察处置押蕃落等使、上柱国、西平王、食邑六千户、食实封一千户、仍赐推忠保顺亮节翊戴功臣。 


      　　削赵元昊官爵除去属籍诏宝元二年六月壬午 

      　　昔苗民弗怀。首罹虞窜。郅支自立。终伏汉诛。盖犯顺者无赦于国章。除残者罔限于荒服。炳焉通谊。畴或敢踰。赵元昊戎汉余妖。边关小种。性含虺毒。志负狼贪。昏顽表于稚年。傲悖成于壮齿。曩者德明即世。西夏控哀。朝廷录守方之忠。悯称慈之礼。拔于童孺。付以节旄。名袭真王。宠视同姓。金絮有秩。络绎以周其穷。关市弗讥。贸迁以通其货。假我明命。取重诸羌。固当竭犬马之勤。效涓埃之报。克守先业。以称大恩。而背惠反常。毁忠蔑信。僭举国号。扇惑蕃渠。跳梁井蛙之涯。旅拒秋螳之辙。公遣军校。冒服使车。列牍自陈。欺天罔畏。既张逆节。合举明刑。朕深怜旧勋。特加涵覆。横遏群议。密赐手书。贷其方命之愆。开以自新之路。护送来介。俾还穹居。庶迁善而革音。终恃远而迷复。至敢驱率配隶。攘窃塞民。腾告文符。诱诳区落。而朝臣列奏。边吏抗辞。愿举偏师。往平狡穴。趣枭称乱之首。以正不廷之辜。朕载念一夫肆狂。余众何罪。况元昊胁从济欲。滥杀逞威。名酋外奔。诸帐怀贰。苟戈鋋并进。则玉石奚分。且俾列于购科。止用取其魁恶。元昊在身官爵。并宜削夺。仍令宗正寺除去属籍。惟彼诸部。素奉本朝。迫此奸凶。遂其诖误。傥能结党归义。执贼建功。必当昭洗前污。申明厚赏。国有信誓。炳如丹青。应赏募科格。并委中书门下详为条件。以时布告。庶体朕怀。 


      　　赐西夏诏庆历四年十月庚寅 

      　　敕省所进誓表。称两国不通和好。已历七年。边陲屡经久敌。今立誓之后。其前掠夺过将校及蕃汉人户。各更不取索。自今缘边蕃汉人逃背过境。不得递、相袭逐酬赛。并逐时送还宥州保安军。无或隐避。臣近者以本国城寨。进纳朝廷。其系栲栳镰刀南安承平四处地分及他处边境。见今番汉人户住坐之处。并乞以蕃汉为界。仍于本界修筑城堡。各从其便。朝廷每年所赐绢一十三万疋银五万两茶二万斤。进奉干元节回赐银一万两绢一万疋茶五万斤。进奉贺正回赐银五千两绢五千疋茶五千斤。每年赐中冬时服银五千两绢五千疋。并赐臣生日礼物银器二千两细衣着一千疋衣着一千疋。伏乞无致改更。臣更不以他事辄干朝廷。只令本国独进誓文不合。亦乞颁赐誓诏。盖欲世世遵承。永以为好。傥君亲之义不存。臣子之心渝变。使宗祀不永。子孙受诛。其誓表伏请藏于盟府事。具悉。朕临制四海。廓地万里。西夏之土。世以为胙。今乃纳忠悔吝。表于信誓。质之日月。要之鬼神。及诸子孙。永无渝变。申覆恳至。朕甚嘉之。俯阅来誓。一皆如约。所宜明谕国人。藏书祖庙。自今以往。永保安和。 


      　　册夏国主文 

      　　维庆历四年岁次甲申、十二月戊子朔、二十四日辛亥。皇帝若曰。于戏。昔夏后薄四海。建方伯。化克乂安。汉氏载甲令。胙方国。德以长楙。何则。外为余屏。既有以效其绩。内信厥赏。亦所以异其宠。今兹锡命。是焉稽古。咨尔曩霄、沉毅而敏。靖恭以柔。抚爱有众。保于右壤。惟尔考一其心力。服勤王事。宠以书社。光启乃邦。我国家岁时赉赐。使介存恤。着在盟府。号为懿勋。洎尔承嗣。率乃旧物。向以称谓非正。疆候有言。鄙民未孚。师兵久戍。而能追念前眚。自归本朝。腾章累请。遣使逊道。忠悃内奋。誓言外昭。要质天地。暴情日月。朕惟春秋功除之法。易象复顺之常。嘉其自新。待以殊礼。况继世维烈。委质有初。推显旧劳。开迪大顺。是用锡以典策。副之印绶。今遣尚书祠部员外郎张子奭充册礼使。东头供奉官、合门祇候、延州都监张士元充副使。持节册命尔为大夏国主。永为宋藩辅。夫济美莫若孝。奉上莫如忠。保人禁暴。克绥尔功。朕固不忘底定于西陲也。往钦哉。其光膺宠命。可不慎欤。 




      ●宋大诏令集卷第二百三十四 

      　　政事八十七 四裔七 西夏二 

      　　赐夏国主诏庆历六年正月己丑 

      　　向膺典册。昭启国封。方踰岁月之周。自固丹青之信。忽披奏牍。且览绘图。具详忠顺之诚。务为悠久之计。爰因敷请。亦尽输陈。去冬尝有边属户蕃部、先没在西界。不因招诱而归。骨肉住坐。本不系逃背之人。兼誓诏所不载。通因来奏。更设誓条。已敕边臣。自今如有逃过汉界。虽系旧边户。亦不为容纳。其缘边封境。只以誓诏所载为定。其坚永好。以副朕怀。 


      　　赐夏国主诏庆历六年四月甲戌 

      　　自膺典册。已历岁年。敦守信盟。确然不易。朕于君臣之义。尤笃初终。昨诏自今更有人民逃过汉界。虽系旧属户蕃部。亦不容纳。即当部送本处。今所请欲以此一事。附人前来誓诏。用以秘藏。以彰悠远。朕嘉从国主之意。兼所益事条。已颁下边将遵守。彼所睹闻。更在严饬疆吏。勿纵侵犯。安民保福。以永无穷。 


      　　赐夏国主诏庆历六年九月甲午 

      　　向受册封。备观诚节。心既倾于忠顺。谊益保于悠长。比阅奏函。尚陈疆事。斯则前皆立制。已有定规。然虑其间或有事理。更须通晓。今差尚书刑部员外郎张子奭于保安军计会。差来人将边界。事节面更商议。 


      　　赐夏国主赗赠诏庆历七年十二月二十五日 

      　　诏夏国主。丧葬之仪。孝子之大节。赗赙之礼。国家之至恩。眷惟忠顺之邦。宜厚哀荣之恤。缅思荼毒。深用恻伤。俾遣使车。勉膺慰锡。今差文思使张惟忠充吊慰使。兼赐安葬故母物色。具如别录。至可领也。故兹诏示。想宜知悉。冬寒比平安好否。书指不多及。 


      　　册夏国主谅祚文庆历八年四月己巳 

      　　皇帝若曰。于戏。昔周建侯以贤而王业昌。汉袭土以嫡而民风顺。稽古申命。盖天下之成宪也。咨尔谅祚。生而沈正。幼且惇懿。维抚有众。保于西疆。惟尔能壹乃心。祇率王命。载于甲令。显有休庸。惟尔考易节效顺。光膺宠禄。禀龄不永。殂谢以闻。亟阅遗章。俾尔嗣服。矧惟济美而胙国。委贽而勤王。启迪至怀。克笃前烈。今遣尚书户部员外郎任颛充册礼使。供备库副使宋守约充副使。持节册命尔为夏国主。永为宋藩辅。夫非忠无以事于上。匪孝无以继其先。钦哉祇承礼命。可不慎欤。 


      　　赐夏国主进奉贺正马驼诏 

      　　诏夏国主。省所差人进奉贺正马驼共一百疋头事。具悉。履端纪岁。万邦咸禀于王正。效贡以时。奕世克修于藩职。载阅充庭之实。深惟守土之勤。遐体轻输。不忘叹奖。今回赐银绢茶等。具如别录。至可领也。其差来人所赐物色。亦具赐目。故兹诏示。想宜知悉。春寒比平安好否。书指不多及。 


      　　赐夏国主赎大藏经诏嘉祐三年 

      　　诏夏国主。省所奏伏为新建精蓝、载请赎大藏经帙签牌等、其常例马七十疋、充印造工直、俟来年冬贺嘉祐四年正旦使副附进、至时乞给赐藏经事。具悉。封奏聿来。秘文为请。惟觉雄之演说。推善利于无穷。嘉乃纯诚。果于笃信。所宜开允。当体眷怀。所载请赎大藏经并经帙签牌等。已令印造。候嘉祐七年正旦进。奉人到关至时给付。故兹诏示。想宜知悉。春寒。比平安好否。书指不多及。 


      　　赐夏国主正旦进马驼诏嘉祐七年 

      　　诏夏国主。省所差人进奉贺正旦马驼共一百头疋事。具悉。春元应律。王朝班常。载惟藩守之虔。爰任风宜之贡。有坚勤节。良厚褒怀。今回赐银绢茶等具如别幅。至可领也。其差来人所赐物色。亦具赐目。 


      　　赐夏国主不得僭儗诏 

      　　诏夏国主。维乃祖考。克有西土。世为汉蕃辅。今尔弗蹈于前烈。迺窃署重爵。以使奉币于朝。方边吏拒还。仍复稽留境上。不及廷见之期。洎朕亲览贡函。而僭我王命。寔如所闻。朕疑风俗荒远。未达朝廷之仪。虽然弃信慢常。谊不可长。其务思先世之约。以保绥于斯民。毋忽是图。以奸我有邦之罚。今后所差使人。即不得僭儗。故兹示谕。想宜知悉。 


      　　赐夏国主乞用汉仪诏 

      　　诏夏国主。省所奏昨因宥州申覆。称迎接朝廷使命。馆宇隘陋。轩槛阽危。傥不重修。诚为慢易。于是鸠集材用。革故鼎新。来年七月臣生日。用蕃礼馆接使命。十月中冬用汉仪迎接事。具悉。使传之驰。为规固久。候亭之陋。能饰而新。既肩世服之忠。又乐邦仪之慕。忽披来牍。具体迺诚。如用汉仪。只依昨来张宗义所行仪式次第。余并依誓诏。 


      　　赐夏国主乞买物诏 

      　　诏夏国主。省所奏买幞头帽子并红鞓腰带及红鞓衬等物件、乞从今后、凡有买卖、特降指挥、无令艰阻以闻事。具悉。善纂前修。逖守西土。通奏函于信介。易服用于上都。体迺驰诚。勤于向化。特从开允。用洽眷私。已令管勾都亭西驿所依例收买应副。 


      　　赐夏国主乞赎大藏经诏 

      　　诏夏国主。省所奏请赎佛经大藏签牌经帙等、欲乞特降睿旨、印造灵文、以俟至时、幸垂给赐、所有旧例纸墨工直、马七十疋、续具、进止以闻事。具悉。大雄流教。善利无方。信士笃缘。群迷释趣。喜观心于法境。愿绎理于秘文。载省控陈。所宜开允。其请赎经文。已指挥印经院印造。候嘉祐十一年正旦进奉人到关给付。 


      　　赐夏国主乞工匠诏 

      　　诏夏国主。省所奏、盖以番方素稀工巧。变革衣冠之度。全由制造之功。欲就考工。聊倩庶匠以闻事。具悉。谨固世封。述修邦贡。率我朝廷之化。时迺祖父之规。遽阅来章。盖无前比。宜敦尔守。难徇所陈。自西平王以来。无此陈请。且宜循守旧规。 


      　　赐夏国主今后表章如旧称赐姓名诏 

      　　诏夏国主。上旻降祸。万国缠哀。驰遣使人。肃申慰礼。情虽深于永慕。事或异于旧闻。维乃祖之称藩。有先朝之赐姓。抚绥隆于君义。亲爱笃于人伦。自再纳于誓言。亦且循于轨式。忽形需奏。靡固宗盟。言念举错之违。得非左右之惑。宜存远虑。用迪前猷。今后所上表章。宜却如旧。 


      　　谕夏国精择使人不令妄举诏治平元年九月庚午 

      　　朕嗣守丕图。日新庶政。方推大信。以协万邦。思与藩屏之臣。永遵带砺之约。矧勤王而述职。固奕世以推诚。而近年来将命之使。不体朝廷之意。罔循规矩之常。多于临时。率尔改作。既官司之有守。致事体以难从。且下修奉上之仪。本期效顺。而君有锡臣之宠。所以隆恩。岂宜一介于是间。辄以多端而生事。在国家之抚御。固廓尔以无疑。想忠孝之倾输。亦岂欲其如此。故特申于旨谕。谅深纫于眷怀。今后所遣使人。更宜精择。不令妄举。以紊彝章。所有押赐押伴引使臣等。亦已严行戒励。苟有违越。必寘典刑。载惟信誓之文。炳若丹青之着。事皆可守。言贵弗违。毋开间隙之萌。庶敦悠久之好。 


      　　谕夏国泾原秦凤熟户弓箭手不可更行侵扰掠过生口并须发还诏治平二年正月丁卯 

      　　朕绍承丕命。抚育多方。念遐迩之所怀。唯恩信之是笃。迺顾泾秦之道。适当蕃塞之交。谨封守以有常。列部加而相望。安其生聚。积有岁年。不图非意之间。忽此无名之举。侵掠堡障。荡焚资粮。始成生事之端。殊失奉藩之体。比虽驰于诏命。复尚滞于使人。洎观奏陈。尤异闻听。况先朝之厚德。从乃父之再盟。仰要日月之临。共固山河之界。今轻渝旧约。规肆末图。苟非所以致福有邦。保名厥后。傥未思于远略。终曷释于疑怀。交兵残民。朕岂乐此。其泾原秦凤路一带熟户及弓箭手地分。宜遵誓诏。自今不可更行侵扰。所掠过生口。并须发遣。各还住坐。其孳畜等亦各令归户下。庶二边之俗。得遂耕耘之安。而累世之忠。更同金石之久。永毗王室。不亦美欤。 


      　　赐夏国主取问无名举兵迫大顺城诏治平二年十月二日王圭撰与寔录不同重出 

      　　诏夏国主。据环庆路经略司奏。云云国家戢威武以安中夏。推恩信以待四裔。岂欲与众兴劳。为边生事。乃眷西陲之守。嗣推累世之忠。故于岁时。曾无赐与之阙。每戒将吏。务谨封隅之常。所宜恪奉朝彝。绍遵先训。爰自近岁。颇乖素诚。或侵蹂元禁之土田。或焚荡近边之族帐。间虽形于旨谕。久莫悉其事端。载循抚御之方。终示含容之体。今复大驱兵众。奄至塞垣。拒敌官军。赛酬蕃户。览守臣之上奏。至终食之兴嗟。岂邪谋之所惑。而轻举弗思。将大义之不存。而肆恶未已。质诸天地。既隳迺父之盟。残尔人民。殊匪有邦之福。朕惟自昔罚罪。必先陈文告之辞。若将因心。犹足誓言之事。傥终不悛。安免用惩。今特遣某人赍诏往彼取问。到日可具事理闻奏。 


      　　赐夏国主令遵守藩仪诏 

      　　诏夏国主。朝廷戢兵所以息民。施德所以怀远。顾西夏之封守。奉累朝之诏书。不意近岁以来。继有无名之举。边隅多扰。生聚靡宁。乃至去秋。忽迫大顺。虽云报仇于熟户。寔亦拒战于官军。皆谓已萌之情。可见不顺之迹。先皇帝终务全于国体。且往诘其事端。洎朕纂承之初。尤思抚御之略。载览来章之述。有嘉大义之存。矧旧载于宗盟。复躬承于忠训。宜念祖先之服。益遵藩侯之仪。使永无兵革之虞。众遂耕耘之乐。自享多福。以传无穷。 




      ●宋大诏令集卷第二百三十五 

      　　政事八十八 四裔八 西夏三 

      　　赐夏国主令发遣熟户仍不得侵践汉地诏 

      　　诏夏国主。朕修文德所以怀远人之安。戢威武所以广诸夏之福。岂欲为边生患。与众兴劳。今据逐路经略司奏。自嘉祐七年春至今秋以来。夏国人骑。或胁略近边熟户。或侵残当界民畴。或假以金钱。购亡命之卒。或诱以官爵。致无图之夫。为日滋深。其害未已。朕新膺大统。奄宅中区。既思辑藩臣之和。又将杜边事之渐。按西平之旧则。参庆历之再盟。未肩祖父之忠。颇忽朝廷之制。缅尔裔土。久慕化风。岂委任之失人。致讲陈之非计。夫享盛福者莫如躬德义。蹈后难者靡不繇僭狂。勉循至言。庶保先约。其前后招胁过熟户。并须尽底发遣过界。仍今后不得信纵人骑。侵践汉地。致射伤人命。及潜购下第举人逃背军卒等。所有逐次边奏因依。已具别录。 


      　　赐夏国主不还绥州诏 

      　　诏夏国主。所奏差嵬名挨移等。赴塞门地分。与赵秘丞商量。分划塞门安远。交领绥州。虽差人去与赵秘丞一两次相见。终不与定夺了当。兼宥州续得保安军牒。开坐中书枢密院同奉圣旨。安远塞门。蕃族住坐。久已着业。应难起移。任令蕃族依旧住坐。所有绥州更不给还。及云岂将边圉之末图。有抗大廷之诚命。愿详悉于云为。免稽留于事理等事。具悉。朕嗣膺丕历。勤抚庶邦。凡德泽之所加。固迩遐之无间。矧惟西夏。屏于一方。比载览于誓文。寻俯同于诚请。逮按还于旧境。忽构述于异端。因念二寨之民。岂无故俗之恋。使各安其生聚。且曲示于仁恩。盖徇彼情。匪乐生事。重披来奏。尚有所陈。宜自斥于末图。庶共恢于远略。向都罗重进等赍到誓表。备详恭顺。既降誓诏。遂令延州交割塞门安远讫。却还绥州。并须合依旧界。及得延州奏。夏国遣来人只要交割塞基。比移牒宥州指说旧日界。至回牒却称赵卨妄有指执。显是不依誓诏。交割旧界。朝廷务惇大体。将示函容。其二寨已令延州更不交割。绥州固无给还之理。自今所宜遵守誓诏。永保安静。无令任事首领辄起事端。 


      　　诫约夏国诏同前 

      　　国家远抚方域。并推恩信。不专用武。盖务息民。夏国世服忠劳。为国藩卫。故于岁时赐与。恩礼甚备。期于惇守誓约。传之永久。不谓累年以来。数兴兵甲。侵犯疆陲。惊扰人民。诱胁熟户。荡覆族帐。亡失生业。被边数路。略无宁岁。朝廷姑务含恕。不欲遽然生事。止令所在移文理辩。而夏国终不承禀。乃复多聚人马。直叩大顺。围迫城寨。焚烧村落。张其兵势。以抗官军。不顺之状。人神共愤。朕独排群议。特降诏书。直究归由。先行诘问。今览封奏。所称受赐累朝。敢渝先誓。祈恤民氓之患。欲见和平之理。推心及此。良可叹嘉。祥观叙陈。尚达诚懿。至如屯聚兵马。即托言是边上首领攻围城寨。又指说作小可边事。誓诏所载。岂容如此。况夏国兵甲。□可都无统制。缘边首领必然不可擅兴。若向去更有侵犯。又复假此为辞。则使朝廷何以信凭。盟好必难保守。故复谕旨。所宜审图。傥欲善继前勋。不渝先志。则当专遣使人。别贡誓表。具言今后严诫边上酋首。各守封疆。不得点集人马。侵犯边上。其鄜延环庆泾原秦凤等路沿边一带。久系汉界熟户并顺汉西蕃。不得更行劫掳及逼胁归投。所有汉界不逞叛亡之人。亦不得更有招纳。有渝此约。是为绝好。余则遵依誓诏。如此方明效顺。以释众疑。朝廷恩礼赐与。一切如旧。况缘边熟户等朝廷素有约束。若不来侵犯。必不能先起事端。疆埸之间。共期康靖。 


      　　赐夏国主诏治平四年闰三月 

      　　昨以夏国累年以来。数兴兵甲。侵犯疆陲。惊扰人民。诱逼熟户。去秋乃复直叩大顺。围迫城寨。焚烧村落。抗敌官军。边奏屡闻。人情共愤。群臣皆谓夏国已违誓诏。请行拒绝。先皇帝务在含恕。且诘端由。庶观逆顺之情。以决众多之论。逮此露章之禀命。已悲仙驭之上宾。朕纂极云初。包荒在念。仰循先志。俯徇乃诚。既自省于前辜。复愿坚于永好。苟奏封所叙。忠信无渝。则恩礼所加。岁时如旧。安民保福。不亦休哉。仍赐绢五百疋银五百两。 


      　　赐夏国秉常诏 

      　　惟尔先父。保有西陲。忽览讣书。良深轸念。眷言荼毒。情何可任。勉励孝忠。用副存抚。逮诸亲信之列。亦同慰谕之怀。余令薛宗道等宣谕。 

      　　夏国秉常乞进誓文永遵臣礼赐诏熙宁元年 

      　　朕肇膺皇历。奄宅万邦。凡抚远人。必推大信。乃顾西陲之守。寔殚累世之忠。爰自近年。颇隳故矩。以至间令首领。诱害边臣。寖违宪度之常。自绝贡输之路。方行诘问。忽报凶哀。而能惩事以谢愆。沥哀而请命。念方罹于荼毒。当曲示于慰存。乃复羁送罪酋。载驰使介。愿坚诚节。规欲自新。今又奉表及奏。已禀从圣旨。归纳塞门安远二寨。仍乞别进誓文。永遵臣礼。详览来请。朕意嘉之。夏国既再修职贡。所宜谨守信誓。无或扰犯边圉。重取悔尤。至于顺汉西蕃。亦毋得辄有侵掠。候誓表到日。即遣使封册。并以绥州给还。所有岁赐。自封册后。并依旧例。朝廷必当诫敕边吏。约束属户。各守疆埸。不得交侵。则阜安边俗。式臻富庶之期。绍续世封。克保宠荣之福。 


      　　赐夏国主给还绥州誓诏熙宁二年二月戊子 

      　　诏夏国主。省所进誓表。臣闻固基业者必防于悔吝。质神祇者宜务于要盟。考核彝章。讨论典故。河带山砺。始汉室以流芳。玉敦珠盘。本周朝之垂范。庶使君臣之契。邦国之欢。蔚为长久之规。茂着古今之式。矧茂恩于累世。受赐于有年。当竭情诚。听期宸听。窃以上联世绪。累受列封。本宜存信以推忠。岂谓轻盟而易动。盖此酋戎之画。助成守土之非。然而始有衅端。已归倾逝。昨者期在通欢之美。曾伸沥款之诚。爰降绨函。宛垂俞旨。敢陈恳幅。上达至聪。傥给还于一城。即纳归于二寨。惟赖至仁抚育。鉅德保安。冀原旧誓之文。用复交欢之永。伏遇尧云广荫。轩鉴分辉。幸宽既往之辜。深察自新之恳。将使庆流后裔。泽被溥天。洎垂赐予之常。恪谨倾输之节。臣敢不昭征部族。严戒酋渠。用绝惊骚。俾无侵轶。非不知畏天而事大。勉坚卫国之猷。背盟者不祥。寅懔奉君之体。若乃言亡其寔。祈众神而共诛。信不克周。冀百殃而咸萃。自敦盟约。愈谨守于藩条。深愧僭尤。乞颁回于誓诏。具悉。朕绍承天命。尽四海而抚怀之。况尔世守西土。为国藩辅者乎。今复惩既往之非。笃自新之志。质于天地。要之鬼神。载贡誓文。纳忠王室。朕方推大信。以示万邦。俯同兹言。永无有易。其进纳塞门安远二寨。已指挥延州。候交割讫。却给还绥州。各依旧界。仍自行封册。以后岁赐。并如旧例。其余约束事节。一依庆历五年正月二十二日誓诏施行。朕已戒敕边吏。各守封疆。所宜显谕国人。藏书祖庙。永保休福。诏诸子孙。指辞已孚。故不多及。誓诏付夏国主。 


      　　赐夏国主乞早颁封册允诏 

      　　诏夏国主。比输忠款。愿袭世荣。已饬攸司。式备封册。属使人之勤请。欲誓诏之早颁。庶彼边民。闻我朝命。得遂耕耘之便。更无兵革之虞。所宜允从。当体眷遇。今差某官先赍誓诏往彼。至可领也。 


      　　赐夏国主为行册礼诏贴黄云、未审且称嗣子秉常或夏国主。 

      　　诏夏国主。兹阅函封。重伸誓约。本诚心之自笃。为封守之远图。朕已饬使人。将驰册礼。既荐绥于世土。宜先谕于边甿。庶遂耕耘之私。永无兵革之患。缅惟忠顺。当体眷勤。 


      　　立夏国主册 

      　　维熙宁二年岁次己酉、三月戊辰朔、十四日辛巳。皇帝若曰。于戏。昔尧合万邦而民风和。周建列土而王业懋。若古申命。盖国家之成法也。咨尔秉常。迪性纯一。饰躬靖虔。生禀山川之灵。旧传弓钺之赐。抚有西夏。尊于本朝。知事君必尽其节。知守国当保其众。乃内发诚素。外孚誓言。质之天地而不欺。要之日月而不昧。朕用稽酌故典。表显徽寔。锡尔以茅土之封。不为不宠。加尔以车服之数。不为不荣。涓辰既良。备物既渥。诞举丕册。以华一方。今遣朝奉郎、守尚书司封郎中、上轻车都尉、赐紫金鱼袋刘航。文思副使、银青光禄大夫、检校太子宾客、兼御史大夫、上骑都尉、彭城县开国伯、食邑七百户刘忞持节。册命尔为夏国主。为宋藩辅。夫履谦顺者靡不膺长福。怀骄肆者靡不蹈后虞。率身和民。时乃之绩。往钦哉。祇予一人之彝训。可不慎欤。 


      　　许夏国主嗣子秉常从旧蕃仪诏熙宁二年八月□申 

      　　尔世居西垂。屏卫中夏。既服朝廷之新命。宜从蕃国之旧仪。以绍祖风。且坚臣节。宜依来请。用遂乃诚。 

      　　答夏国主秉常诏熙宁四年九月庚子 

      　　昨览边臣所奏。以夏国去秋自绝朝廷。深入环庆路。杀掠熟户。侵逼城寨。须举兵入讨。朕为人父母。亟令班师。无得穷武。今国主遣使归款。欲继旧好。休兵息民。甚善。绥州前已降诏。更不令夏国交割塞门安远二寨。绥州更不给还。今复何议。止令鄜延路经略司定立绥德城界。其余及诸路。并依见今汉蕃住坐耕牧界。至立封疆掘壍内外。各认地分樵牧耕种。贵彼此更无侵轶。俟定界毕。别进誓表。回颁誓诏。恩赐如旧　　赐夏国主乞赎大藏经诏 


      　　诏夏国主。省表乞收赎释典一大藏、并签帙复帕前后新旧翻译经文。惟觊宸慈。特降旨命。令有司点勘。无至脱漏卷目。所有印造装成纸墨工直。并依例进马七十疋。聊充资费。早赐近年宣给事。具悉。维是佛乘。着为象教。载览需章之奏。恳求具译之编。已降允俞。特行赐予。眷言信向。良用叹嘉。所请赎经文。已指挥印经所。应有经本。并如法印造给赐。令保安军移牒宥州。差人于界首交割。至可领也。所有马七十疋。更不用进来。故兹诏示。想宜知悉。春寒。比平安好。遣书指不多及。 


      　　招谕夏国敕榜元丰四年九月丙午 

      　　眷兹西夏。保有旧封。爰自近世以来。尤谨奉藩之职。忽奸臣之擅命。致弱主之被因。迨移问其端倪。辄自隳于信约。暴驱兵众。直犯塞防。在神理之莫容。固人情之共愤。方切拯民之念。宜兴问罪之师。已遣将臣。诸道并进。其先在夏国主左右、并嵬名诸部、同心之人。并许军前拔身自归。及其余首领。能相率效顺。共诛国雠。随功大小。爵禄赏赐。各倍常科。许依旧土地住坐。子孙世世。常享安荣。其或违拒天兵。九族并诛无赦。盖天道助顺。必致万灵之归。王师有征。更无千里之敌。咨尔士庶。久罹困残。其肩向化之心。咸适更生之路。敢稽朕命。后悔何追。 




      ●宋大诏令集卷第二百三十六 

      　　政事八十九 四裔九 西夏四 

      　　赐夏国主进誓表答诏 

      　　诏夏国主。省所上表。臣依准制命。将绥德城下界至打量二十里。明立封堠。交付了当讫者。臣幼叨世绪。遵奉皇猷。宿兵累年。空阻瞻云之望。通盟此日。遐陈献土之勤。上奉高明。更无渝变。虔遵圣训。分定戎疆。践土约辞。昭着先朝之誓。推忠纳款。坚持归信之诚。载图方岳之勤。庶答干坤之施事。具悉。世膺爵宠。为我翰藩。来陈封章。率服诏令。载惟忠顺。良所叹嘉。弭兵息民。子育万国。终始惟一。时迺朕心。尔不有渝。朕无过举。已戒边吏。各守封疆。所宜显谕国人。永遵先誓。其余约束事节。一依庆历五年正月二十二日誓诏施行。自今以后。恩礼岁赐并如旧例。故兹诏示。想宜知悉。 


      　　立夏国主册文 

      　　维某年月日。皇帝若曰。古先哲王。奄有区夏。选贤维世。以立诸侯。外则抚镇畛封。内则屏毗中国。肆朕纂服。遹追令猷。敷考贡图。诞颁显册。咨尔某。性资沉勇。世载忠良。夙怀来极之诚。深明事大之节。底绥种落。式遏寇虞。奉承前修。嗣守旧约。是用策勋而懋赏。备物以严师。綪茷旃旌。苴茅分土。涓辰令吉。长于西陲。今差某官持节。册命尔为夏国主。于戏。世为宋藩。惟忠实可以保位。疆以戎索。非信顺无以乂民。允怀于兹。罔坠厥绪。钦哉。迪予一人之休命。可不慎欤。 


      　　赐夏国诏 

      　　朕以尔膺受封爵。世为藩臣。职贡之修。岁时无怠。朝廷待遇。恩礼加隆。顷以权强。敢行废辱。达于予听。良用震惊。尝令边州。就往移问。匿而不报。继犯疆陲。王师徂征。盖讨有罪。义存拯患。非获已焉。今者遣使造廷。辞礼恭顺。仍闻国政。悉复故常。朕心释然。深所嘉纳。已戒边吏。无辄出兵。尔其遵守先盟。永励臣节。永绥宠禄。庸副眷怀。 


      　　赐夏国主秉常诏元丰六年十月癸酉 

      　　惟尔祖考。介居边陲。蒙恩朝廷。享有爵土。拊循备厚。历年滋多。昨者王师出征。义存拯患。谓宜委戈而听命。敌忾以献功。岂虞靡思。弗谕朕志。杀害吏士。捍拒甲兵。问罪正名。方图再举。迨使辞之效顺。闻国政之复常。旋纳恳诚。许修贡职。遽披来奏。论请故疆。朕惟蕃服不恭。削地示过。资于故实。匪朕所私。尔其审思厥终。务体至意。 


      　　吊慰夏国主嗣子干顺诏元祐元年十月庚子 

      　　故夏国主嗣子干顺。惟尔先人。世修职贡。讣音忽至。愍悼良深。想与诸臣。同增悲慕。惟忠可以保国。惟孝可以得民。各祗乃心。以服王命。 

      　　太皇太后赐夏国主嗣子干顺诏元祐元年十二月十六日 

      　　诏夏国主嗣子干顺。念尔守邦。藐然在疚。日月逾迈。祖葬有时。缅怀孝爱之深。想极攀号之戚。往助襄事。式昭异恩。今差供备库使张楙充吊慰使。兼赐安葬故夏国主物色。具如别录。至可领也。故兹诏示。想宜知悉。冬寒。汝比平安好。遣书指不多及。 


      　　太皇太后赐故夏国主嗣子干顺诏同上 

      　　诏故夏国主嗣子干顺。惟我列圣。眷尔有邦。非徒极其宠荣。亦与同其忧患。念尔哀疚。恻然顾怀。临遣行人。往谕至意。且致奠赠之礼。以为存殁之光。今差朝奉大夫、尚书金部郎中、上轻车都尉、赐紫金鱼袋穆衍充祭奠使。兼赐故夏国主赠奠物色。具如别录。至可领也。故兹诏示。想宜知悉。冬寒。比平安好。遣书指不多及。 


      　　赐干顺进奉贺正旦马驼回赐诏元祐元年十二月二十四日 

      　　诏故夏国主嗣子干顺。省所差人进奉贺正旦马驼共一百头疋事。具悉。远奉王正。来归时事。惟此充庭之实。率皆任土之宜。乃眷忠勤。良深嘉叹。今回赐卿银绢茶等。具如别录。至可领也。其差来人所赐物色。亦具赐目。故兹诏示。想宜知悉。春寒。比平安好。遣书指不多及。 


      　　太皇太后同前诏 

      　　诏故夏国主嗣子干顺。省所差人进奉贺正旦马驼共一百头疋事。具悉。述职春朝。归诚宰旅。修此放牵之礼。致其乘服之良。再阅来章。式嘉忠节。今回赐卿银绢茶等。具如别录。至可领也。其差来人所赐物色。亦具赐目。故兹诏示。想宜知悉。春寒。汝比平安好。遣书指不多及。 


      　　赐干顺进谢恩马驼回诏 

      　　诏故夏国主嗣子干顺。省所上表、进谢恩御马一十疋长进马二百疋驼一百头事。具悉。临吊之重。以宠世臣。恩报之深。复驰来介。载阅充庭之实。备形述职之心。乃眷忠勤。不忘嘉叹。其差来人所赐物色。亦具赐目。故兹诏示。想宜知悉。 


      　　同上 

      　　诏云云同遣行人。往襄赙事。继陈方物。来奉谢仪。惟忠可以附民。惟礼可以定国。勉终诚节。以副眷怀。云云同上 

      　　册夏国主干顺文元祐二年正月乙丑 

      　　皇帝若曰。于戏。尧建万邦。黎民时雍。周立五等。重译来贺。此帝王之所同。而国家之成法也。咨尔干顺。惟我烈圣。眷乃西陲。锡壤建邦。卫于王室。保姓受氏。同于宗盟。爵命褒嘉。恩体甚渥。今尔承其胄绪。绍兹蕃屏。而能事上钦肃。饬躬靖虔。申遣使人。来陈方物。达于朕听。穹惟汝嘉。是用稽酌典故。表显宠名。锡尔以茅土之封。加尔以服乘之数。诞颁丕册。以经一方。今遣朝奉大夫、起居郎、直集贤院、上轻车都尉、赐紫金鱼袋刘奉世。崇仪副使、上骑都尉、安喜县开国男、食邑三百户崔象光持节。册命尔为夏国主。永为宋藩辅。夫笃于好德。乃克显先。忠于戴君。永膺福祇。往祇明命。无忝予一人之猷训。 


      　　赐夏国诏元祐四年六月戊申 

      　　省所奏事。具悉。所有兰州塞门两处地土。前诏批述已明。毋复更有论请。其永乐陷没人口。缘自牒报。后来经隔岁久。虑其间寔有死亡。或后来却有续寻到人数。今已降指挥。下鄜延路经略司。候将来送还到日。若与元报人数不同。亦令据令割计口支与赏绢。仍将葭芦米脂浮图安疆四寨。约一日给赐。所有应合立界至去处。并依已降朝旨及自来体例。计会鄜延路经略司关牒逐路帅臣。各委官随宜相度。认定守把。不得更相侵越。 


      　　赐夏国主诏元祐四年六月丁巳 

      　　省所奏。昨差人赴延州计会将永乐等人口及所还四处城寨交换。塞门兰州西处地土。实在朝廷酌中裁决事。具悉。尔嗣守世封。虔修贡职。顷属罢兵之后。继陈复地之言。累降诏音。备谕朕志。岂谓历时之久。尚稽闻命之行。忽览奏封。深亮诚款。顾改图之议。犹有披陈。然事大之恭。实听裁决。再惟忠顺。殊用叹嘉。虽易地之求。当一遵于前诏。而酌中之请。宜别示于优恩。除汉蕃地土。指谕已明。难复换易外。所有岁赐。据前降诏命。合候地界了日依旧。今推特恩。已敕有司更不候地界了当。便仰检会依例施行。尔其体朝廷恩信之隆。谨封疆慎守之戒。永思安靖。用保悠长。 


      　　赐夏国主诏元祐五年七月乙酉 

      　　尔逖领蛮畿。恪循世守。伻来称币。廷阅奏书。永言疆埸之安。未即沟封之画。两界绳直。罄忠顺而可嘉。千里芜荒。沥诚忱而有请。力祈矜许。蚤遂底宁。惟析壤之求。初无故事。念安边之议。亦既累年。顾省恭勤。特行开纳。然绥德城本无存留草地。诏自今既欲于汉界留出草地。即于蕃界亦当依数对留。应见今合立界至处。并须明立封堠。内外汉蕃各对留草地十里。不令耕种。仍各于草地以里。自择安便处修建堡铺。如熟地内不可修建。即于草地内修立。各不得逼近界堠。其余疆画未尽事。已令押伴官委曲开谕进奉使副讫。及已诏鄜延路经略司。夏国如欲议事。许差人赴延州计议。眷方陲悦义之心。既输悃愊。而朝廷绥远之意。已示优容。宜深体于恩怀。亟保和于封略。 


      　　赐夏国诏元祐八年四月庚申 

      　　省所上表。遣使诣阙。悔过上章。及献纳兰州一境地土。绥州至合仪寨。亦取直画定。却有塞门乞还赐夏国等事。具悉。朕统御万邦。敦示大信。眷尔嗣蕃之始。亟驰请命之诚。爰给土疆。复颁岁币。岂谓受赐而往。辄兴犯顺之师。中外交章。神民共愤。朕以尔在位未久。势匪自由。姑戢伐罪之大兵。聊用御边之中策。仍敕疆吏。许尔自新。今则遣使来庭。托辞悔过。何乃谢章之初达。遽形画境之烦言。况西藩故疆。中国旧地。已载前诏。不系可还。其分界虽曾商量。在用兵亦合隔绝。然则塞门之请。殊非所宜。定西以东。已有前论。除河东鄜延路新边界至。许从前约。令逐路经略司依前。亦已令兰岷经略司依先降朝旨委官。候夏国差到官详先降指挥。同共商量分画。缘夏国自元祐通贡受赐。后来累次犯边。仍候诸路地界了日。可依前别进誓表。然后常贡岁赐。并依旧例。 


      　　赐夏国诏元符二年九月丁未 

      　　敕夏国主干顺。省所上表。具悉。尔国乱常。历年于此。迨尔母氏。复听奸谋。屡兴甲兵。扰我疆埸。天讨有罪。义何可容。今凶党歼除。尔既亲事。而能抗章引慝。冀得自新。朕嘉尔改图。姑从矜贷。已指挥诸路经略司。令各据巡绰所至处。明立界至。并约束城寨兵将官。如西人不来侵犯。即不得出兵过界。尔亦当严戒缘边首领。毋得侵犯边境。候施行讫。遣使进纳誓表。当议许令收接。 


      　　答夏国诏元符二年十二月壬寅 

      　　尔以凶党造谋。数干边吏。而能悔过请命。祈绍先盟。尔之种人。亦吾赤子。措之安靖。乃副朕心。嘉尔自新。俯从厥志。尔无爽约。朕不食言。所宜显谕国人。永遵信誓。除疆界并依已降诏旨。以诸路人马巡绰所至。已立界堠之处为界。兼邈川青唐已系纳土归顺。各有久来界至。今来并依汉界。及本处部族有逃叛入夏国者。即系汉人。并其余应约束事件。一依庆历五年正月二十二日誓诏施行。自今后恩礼岁赐。并如旧例。 


      　　登极赐夏国主银绢诏元符三年 

      　　诏夏国主。朕钦承骏命。嗣守丕基。眷西土之世臣。实本朝之蕃衍。宜推庆赐。昭示宠恩。今差左藏库副使李昭珙、赐登极银绢。具如别录。至可领也。故兹诏示。想宜知悉。夏热比平安好否。书指不多及。 


      　　赐夏国主进登位土物回诏　　西夏国主。省表具之。贺登位并差人进奉御马一十疋长进马二百疋驼一百头事。具悉。朕丕承七圣。光宅万邦。眷西土之世臣。效本朝之贡职。黄朱布乘。陪隶在廷。备见悃诚。弥嘉恭恪。其差来人所赐物色。亦具赐目。故兹诏示。想宜知悉。冬寒。比平安好否。书指不多及。 


      　　赐夏国主并南平王李干德历日诏 

      　　诏夏国主。朕始承天命。恭授人时。眷言西陲。李干德敕即云眷言南陬世禀正朔。迺前嗣岁。诞布新书。俾我远民。咸归一统。尚遵时令。益懋政经。今赐元符四年历日一卷。至可领也。故兹诏示。想宜知悉。冬寒。比平安好否。书指不多及。 




      ●宋大诏令集卷第二百三十七 

      　　政事九十 四裔十 高丽 

      　　王伷封高丽国王制太平兴国元年十一月乙亥 

      　　国家外薄四海。咸建五长。端委弁冕。所以对越天命。析圭胙土。所以宠绥藩臣。矧乃元菟之墟。盖有沧波之险。属贤王之即世。有令嗣以代兴。不忘请命之恭。宜举念功之典。权知高丽国事王伷。家传韬略。代济忠纯。禀王正而靡违。奉国珍而相继。限于溟渤。密迩□□。介然一心。弥坚于石席。逮兹累世。不绝于梯航。艰疚所钟。嗣袭无替。宜推殊宠。俾抚旧邦。用加王爵之封。克追先正之美。可光禄大夫、检校太保、持节元菟州都督天顺军使、封高丽国王、食邑三千户。 


      　　高丽国王王伷检校太傅加食邑制太平兴国三年十二月戊辰 

      　　王者懋建皇极。宠绥列藩。矧兹元菟之墟。介于沧海之外。汉平朝鲜之地。聿在提封。唐学辽水之师。亦疲征伐。自帝图之肇起。励臣节以弥坚。禀正朔于天朝。输职贡于王府。冠盖相望。车书大同。不有进俾之恩。曷彰柔远之道。天顺军使、光禄大夫、检校太保、持节元菟州都督、上柱国、高丽国王、食邑二千户王伷。弓裘袭庆。象纬炳灵。奄有三韩。逮兹累世。善继先志。煦妪及乎一方。夤畏简书。鞮译来于万里。勤恳备至。嘉奖不忘。宜举宠章。以显忠烈。可检校太傅。加食邑一千户。 


      　　王治拜官封高丽国王诏太平兴国七年十二月戊寅 

      　　并建万国。着于方册之训。垂厥百世。存乎带砺之盟。矧乃辰韩故墟。声教攸暨。属英王之云没。有介弟以丕承。聿遵嗣袭之文。式举酬庸之命。权知高丽国事王治。世保海隅。心存王室。敦友弟以无爽。绍堂构而克恭。守臣云亡。所部宁谧。远修贡于王府。来请命于天朝。事大之心。固推忠而斯至。柔远之义。在懋赏以为先。宜启真王之封。式进上公之秩。并疏井赋。用示宠章。可光禄大夫、检校太保、持节元菟州诸军事、元菟州都督、充天顺军使、上柱国、食邑二千户、仍封高丽国王。 


      　　北伐遣使谕高丽诏雍熙三年二月癸卯 

      　　朕诞膺丕构。奄宅万方。草木昆虫。罔不蒙泽。华夏蛮貊。罔不率俾。蠢兹边裔。敢拒皇威。倔强沙漠之中。迁延岁月之命。幽蓟之地。本被皇风。向以晋汉多虞。□□□□□□诗曰。我疆我理。东南其亩。今国家照临所及。书轨大同。岂使齐民。陷于强敌。今已董齐师旅。诛灭妖氛。元戎启行。分道间出。即期诛翦。以庆混同。惟王久慕华风。素怀明略。输此忠勤之节。抚兹礼义之邦。而接此□□。困于虿毒。舒泄积闷。其在兹乎。便可申戒师徒。相为犄角。叶比邻国。同力底平。奋其一鼓之雄。戡此垂亡之敌。良时不再。王其图之。应掳获生口牛羊财物器械。并给本国将士。用申赏劝。遣监察史韩国华赍诏以谕之。 


      　　高丽国王王治加恩制淳化元年 

      　　门下。朕自祇膺景命。顺考彝章。荷元穹眷祐之仁。膺青帝发生之令。是用凝冕旒于正殿。陈羽卫于广廷。万方执玉以来仪。百辟称觞而就列。庆兹凉德。祇受鸿名。宜覃涣汗之恩。远耀辰韩之国。具官王治。风云间气。韶濩雅音。继先世之徽猷。启真王之土宇。泒分缑岭。蔚为华显之宗。地接蓬邱。宛是神仙之境。爰自拱于北极。为我东藩。倾望云就日之诚。励事大勤王之操。瞻九重之象阙。常拜表函。越万里之鲸波。岁陈方物。职修事举。朕甚嘉之。属改元行庆之辰。降出綍懋功之典。荣加奉邑。宠赐功臣。予于世勋。岂恡殊渥。尔宜愈坚爱戴。善保初终。当同文同轨之朝。竭惟忠惟孝之道。永隆多福。岂不善欤。 


      　　赐高丽玺书淳化五年七月壬子 

      　　制诏高丽国王。所上书言邻国侵寇事。王雄长藩国。世受王封。保绝域之山河。干戈载戢。奉大朝之正朔。忠义愈明。蠢兹边人。敢寇邻境。假皇灵而护塞。越沧海以驰诚。虽山戎辄议于侵疆。而天道固宜于助顺。省奏之际。轸念良深。 


      　　赐权知高丽国王事王徽起居回书 

      　　敕。权知高丽国王事王徽。人使金良鉴等至。省所上表起居事。具悉。卿绍服东藩。输忠奕世。衣冠成俗。久被于华风。玉帛致诚。爰修于贡职。问安甚至。祝庆惟虔。永念周勤。寔深嘉叹。故兹示谕。想宜知悉。春暄。卿比平安好。遣书指不多及。 


      　　赐进奉回书 

      　　敕。云云所进奉金器五事。共重一百六十五两合二副。一副盛红罽药袋二枚。红罗销金画复裹。一副盛红罽系腰二副。红罗销金画复裹。共用红纹罗夹复封全。红纹罗夹外复二条。盘琖二副。红纹罗夹复封全。共用红纹罗外复二条。注子一副。红纹罗夹复封全。红纹罗夹外复一条。红罽倚背一十只。红纹罗夹复封全。红罽褥二只。红纹罗夹复封全。共用银钑装乌漆箱二副。盛银锁钥封全。红纹罗夹外复二条。银装长刀二十只。银钑镂装乌漆鞘彩条全。红罗缬袋十个。封全。绯罗缬袋十个。封全。共用黄罗夹外复二条。生中布二千疋。生平布二千疋。人参一千斤。松子二千二百斤。香油一百二十斤。鞍二副。金镀银桥瓦錂具罽大小韂＜革毚＞红罗鞍褥等全。红罗绣夹鞍复二条。细马二疋事。具悉。卿夙驰国使。来造王朝。累牍摛词。喜书文之道被。方舟底贡。顾庭寔之旅陈。载想恪恭。良增褒尚。特加宠锡。姑示至怀。今回赐卿衣着银器等。具如别录。至可领也。故兹示谕。想宜知悉。春暄。卿比平安好。遣书指不多及。 


      　　赐进奉太皇太后皇太后物回书 

      　　敕。云云所进奉太皇太后皇太后金器各五事。共重三百二十两。合各二副。二副盛橄榄系腰各一条。各红罗销金画复裹。二副盛红罽药袋各二格。各红罗销金画复裹。共用红纹罗夹复封全。红纹罗夹外复各二条。盘琖各二副。各红纹罗夹复封全。红黄罽倚背各一十只。各红纹罗夹复封全。红黄罽褥各二只。各红纹罗夹复封全。共用银钑装乌漆箱各三副。盛银锁钥封全。红纹罗夹外复各一条。生中布各二千疋。生平布各二千疋。人参各一千斤。松子各二千二百斤。香油各三千三百斤。鞍各二副。金镀银桥瓦錂具罽大小韂＜革毚＞红罗绣夹鞍复各三条。细马各二疋事。具悉。卿以朕尊临万国。顺事两宫。越因信使之来。特致慈闱之问。词章重复。物币腆丰。维是忠嘉。不忘奖厉。爰申宠赉。宜体眷私。今回赐卿衣着银器等。具如别录。至可领也。故兹示谕。想宜知悉。春暄。卿比平安好。遣书指不多及。 


      　　赐谢恩进奉回书 

      　　敕。权知高丽国王事王徽。人使金良鉴等至。省所谢恩。进奉御衣二领。黄罗绢金画大袖衣一领。红罗绣夹复裹。红罗销金画窄袖衣二领。红罗夹复裹。共用银鞍装乌漆箱。盛银锁钥封全。红纹罗夹外复一条。金腰带二条。共重七十两。龙銙一条。红罗绣锦袋盛金镀银匣二副。盛。共重二百两。红罗绣夹复封全。红纹罗夹外复二条。金器二事。共重二百两。瓶二只。红纹罗夹复封全。红纹罗夹外复二条。银器一十二事。共重一千两。金花厮罗二只。绯罗夹复封全。红纹罗夹外复二条。金花合一十副。红纹罗夹复封全。红纹罗夹外复二条。色罗一百匹。色绫一百匹。生罗一百疋。生绫一百疋。共用土藤箱四副盛。黄罗夹复封全。黄罗夹外复四条。幞头纱四十枚。共用乌藤函二副盛。黄罗夹复封全。黄罗夹外复二条。画龙帐二对。共用土藤箱盛。黄罗夹复封全。黄罗夹外复一条。大纸二十副。墨四百铤。共用金漆柜二副盛。黄罗夹复封全。黄罗夹外复二条。金镀银装罽器仗二副。红绣袋盛。黄罗夹外复二条。金镀银装青皮器仗一副。红锦袋盛。黄罗夹外复一条。金镀银装绯皮器仗一副。红锦袋盛。黄罗夹外复一条。细弓四张。红纹罗袋盛。哮二箭二十四只。细箭八十只。鞍二副。螺钿银装瓦錂具红纹罗鞍褥等全。红罗绣夹鞍复二条。马一匹事。具悉。卿乃者远驰使指。来献方奇。因其还归。厥有赐予。览奏封之荐至。贡报礼以弥勤。申味情辞。有嘉诚节。故兹示谕。想宜知悉。春暄。卿比平安好。遣书指不多及。 


      　　赐国信并别赐书 

      　　敕。权知高丽国王事王徽。日域一方。天池重阻。嘉乃抚封之守。遐循述职之仪。使介言归。宠私特异。庸答倾输之意。别加锡予之恩。今人使金良鉴等回。赐卿国信物色。并别赐衣带锦绮等。具如别录。至可领也。故兹示谕。想宜知悉。春暄。卿比平安好。遣书指不多及。 


      　　赐谢回赐银器衣着等书 

      　　敕。权知高丽国王事王徽。人使金良鉴等至。省所上表。昨入朝使陪臣御事民官侍郎金悌回。赐臣功德腰带杂画对衣银器衣着鞍马等称谢事。具悉。向以使人之还。别诏申谕。实嘉忠顺。爰有匪颁。忽披剡奏之文。具述倾诚之感。深惟悫至。载用称嗟。故兹示谕。想宜知悉。 


      　　赐设斋祝圣回书 

      　　敕。权知高丽国王事王徽。人使金良鉴等至。省所申奏。于大相国寺、兴国寺、启圣寺、泗州普照王寺、杭州天竺寺、润州金山寺等设斋祝圣事。具悉。卿向顺王庭。归崇像教。因使航之入贡。即梵刹以祝延。载惟忠款之勤。弥注眷怀之厚。故兹示谕。想宜知悉。春暄。卿比平安好。遣书指不多及。 


      　　赐示谕书 

      　　敕。权知高丽国王事王徽。人使金良鉴等至。省所上表。乞借医药画塑人事。具悉。卿守土三韩。希风中夏。载露连章之奏。欲求众技之良。已敕计臣。即加精择。特从勤请。其体恩私。所乞借医药画塑人。已令发运使罗极选差。逐色人收拾行装。发遣前去次。故兹示谕。想宜知悉。春暄。卿比平安好。遣书指不多及。 


      　　赐高丽国王诏元丰三年三月三十日 

      　　敕。王徽。卿祇慎一德。拊循三韩。积勤劳于岁年。感疢疠于支末。顷者间问。怛焉置怀。求仓令之余师。按桐君之旧录。冀善服食。使躬有瘳。迨踰寒暄。何恙未已。遐念所苦。日经朕忧。骛想海邦。徯音驿使。卿其专和致福。虞意持神。毋忘养颐。用介康乐。 


      　　又诏 

      　　敕。王徽。朕惟卿饬躬秉礼。拊循海外。风动旁国。诚通本朝。积勤不懈。以触霜露之疾。尝选遣侍医。加致药物。徯音移想。忽获奏章。何恙未瘳。意体良苦。朕于夙夜。怛然为怀。卿其时节寒温。强力服食。专和向福。称朕心焉。 


      　　又诏 

      　　朕诚嘉卿。藩卫海服。拊循其民。秉礼率义。无一不若。而劳勤不懈之故。以逢霜露之疾。是以选遣侍医。加致药物。吉德在躬。何恙不已。服食兴寝。比者何如。疚于朕怀。弗舍夙夜。卿其专气宁神。辅之沸液。日向康乐。以纾予忧。 


      　　又诏 

      　　卿迪顺世德。抚宁海邦。积勤晦明。感疾霜露。书奏闻问。夙夜轸怀。间者选遣太医。加赐百药。日伫良已。用纾予忧。卿其时节寒温。究考方技。专心养气。虞意适神。冀臻和平。遐副眷想。 


      　　赐权高丽国事王徽起居回敕书 

      　　卿躬迪礼义。世载忠嘉。每怀来极之诚。夙有抚封之誉。问安甚至。述职惟勤。省阅情辞。弥深眷瞩。 

      　　进奉回敕书 

      　　卿绍服藩封。向慕声教。间将使指。仍献国琛。宜有恩颁。用昭殊数。 

      　　进奉国信物色并别赐书 

      　　朕极四海之欢。崇长乐之养。适观肤使。来上贡仪。载嘉祇顺之诚。增厚眷存之意。 

      　　为己未年漂失贡物令来进奉乞更不回赐敕书 

      　　卿顷以海道艰危。方舟罹患。使辞恭顺。诚好已通。涛波弗虞。非繇护视之过。币帛将意。时乃匪颁之常。载阅函封。重陈方物。愿停蕃锡。深谅素怀。厚往薄来。先王之义。勿为勤请。其体眷私。 


      　　申奏设斋祝圣寿敕书 

      　　卿面内输忠。伻来底贡。依真如之宝刹。结冣上之胜因。惟是祝延。不忘嘉尚。 

      　　进奉乐器敕书 

      　　檿丝古制。嶰管新声。爰因使航。来侑乐府。永惟勤至。良用嘉称。 

      　　谢医药进奉敕书 

      　　比饬医师。具将药物。旋闻疾疢。遂底痊除。重遣使人。来陈报礼。忠嘉备至。慰怿兼深。 

      　　就遣乐人奏乐敕书 

      　　卿远饬伶工。来陈备奏。谐和中律。缀兆有容。审听谛观。良多嘉叹。就加赐予。式示褒优。 

      　　如女真愿将马与中国为市时假道前来敕书 

      　　昔在先朝。女真入贡。每有良马。市于边州。属川涂之阻脩。绵岁时而夐绝。如闻行旅。路涉乐郊。惟卿输诚。中国是屏。许以假道。庶其能来。可遣使人。往谕朕意。 


      　　赐贡奉诏 

      　　汝久寄塞垣。适临夏仲。维时令节。底贡斯臧。载念恪勤。不忘嘉瞩。 

      　　高丽依大辽例隶密院御笔手诏政和五年二月二十三日 

      　　高丽自熙丰以来。待遇优渥。即与诸蕃事体甚异。昨已升作国信。在夏国之上。改隶客省。自今后特依大辽国例。隶属枢密院。仍永为定制。余依已降条令施行。 

      　　 



      ●宋大诏令集卷第二百三十八 

      　　政事九十一 四裔十一 交阯黎桓 李德政 李日尊 李干德 

      　　交阯黎桓加恩制淳化元年 

      　　门下。朕诞膺骏命。祇荷丕基。扬四征九伐之威。大恢土宇。昭五礼六乐之数。用洽人神。属献岁以发春。乃顺时而行庆。眷惟巨镇。寔曰安南。抚绥方倚于勋劳。爵命必如于贤杰。具官黎某。挺山河之秀。为屏翰之臣。明诚可动于风云。壮节不移于霜雪。而自承予汉诏。表我周藩。丹徼一涯。望青霜而且远。朱方万里。瞻紫极以归尊。倾输而玉帛骏奔。倚用而封疆是赖。克推惠爱。慰彼黔黎。绰然良帅之风。蔼若通侯之望。朕以三元资始。万汇惟新。爰伸率土之恩。是举畴庸之典。荣加奉邑。兼进崇阶。并示恩华。益隆眷注。于戏。满而不溢。守富贵之宏规。勇且知方。为将相之成式。忠孝可以垂带砺。恩信可以宁土疆。勉务令图。服我休命。可。 


      　　李公蕴检校太师加恩制仁宗即位 

      　　门下。国家运格熙平。化敦清静。烛皇灵于有截。浸惠泽于无垠。天历纪元。载隆于景贶。端闱发号。允洽于太和。肆予冲人。纂兹鸿绪。爰属承祧之始。用覃涣汗之恩。乃眷贤侯。早隆。邦翰。克着抚封之绩。宜推进律之文。举以徽章。告于有位。推诚顺化保节守正翊戴功臣、静海军节度观察处置等使、开府仪同三司、检校太尉、同中书门下平章事、安南都护、上柱国、南平王、食邑七千七百户、食实封二千九百户李公蕴。器含冲密。识本该明。膺异禀于珠躔。振雄名于海域。诗书博习。究为武之善经。金石靡渝。挺事君之大节。而自登坛受任。杖钺训戎。畴其外御之劳。宠以真王之爵。修方匪懈。述职惟寅。载嘉忠顺之诚。特霈丝纶之泽。视维师而进秩。锡美号以褒功。仍益爰田。荐加真赋。斯为异数。并示殊荣。于戏。涣渥之行。式昭于无外。崇高所保。宜务于益恭。祇服训词。无忝休命。可特授检校太师、同中书门下平章事、安南都护、充静海军节度观察处置等使、南平王、加食邑一千户、食实封四百户、仍赐推诚顺化崇仁保节守正翊戴功臣。散官勋如故。 


      　　李德政袭静海节度制天圣七年四月癸亥 

      　　国家内有百揆之官。以经夫天事。外有四封之守。以捍于王家。乃眷世藩之臣。夙奠海隅之壤。特颁丕制。俾缵旧图。安南静海军权知留后事李德政。材维迈伦。学以知变。敏略自胜。蚤闻夷落之怀。丹诚不渝。素督邦风之慕。方绍忠于先阀。爰请命于本朝。乃分上将之旄。仍胙王封之土。宠章并至。英望攸归。于戏。誓若泰山。永保世修之职。归于宰旅。无忘时贡之恭。往绥尔民。善固吾圉。可特授特进、检校太尉、充静海军节度观察处置等使、安南都护、兼御史大夫、上柱国、仍封交阯郡王、食邑三千户、食实封一千户。赐推诚顺化功臣。 


      　　李德政加恩制庆历四年十一月郊祀 

      　　门下。朕躬执玉帛。祇见郊邱。率万官以承休。职百神而有次。荐诚以德。蒙后皇之并临。推福为恩。塞穹壤而偕抃。眷言列位。助藏上仪。内则相礼之虔。外则献力之恪。用当饮至。均第有劳。具官李德政。秉心懿恭。执义光大。昭启王社。安妥裔人。载甲令以输忠。航贡品而繇险。一我尉候。保兹东南。属钦柴之告成。前景风以覃赏。惟乃作捍。时予不忘。宜益表功之华。俾旌守方之重。陪敦封邑。衍寔干租。于戏。天瑞神祺。纷纶于中＜宀禹＞。朝俞国霈。激锡于列藩。尚膺典册之荣。愈图彝器之绩。懋哉夙夜。永绥尔邦。可。 


      　　李日尊静海节度使安南都护交阯郡王制至和二年十一月乙亥 

      　　天下有道。惟怀至仁。王者无私。不异殊俗。眷绍封于南服。宜诞告于中朝。安南道李日尊。秉谊自躬。抚疆无外。善述乃父之志。克保有邦之民。奉藩勤王。奕叶载德。是宜分命茅土。袭勋鼎彝。既宠视于公台。复荣疏于王爵。于戏。敷德柔远。故惠绥于汝家。继世象贤。宜敦固于吾圉。宁民抚众。茂对休嘉。可特进检校太尉、充静海军节度观察处置等使、安南都护、兼御史大夫、上柱国、仍封交阯郡王。食邑三千户、食实封二千户。赐推诚顺化功臣。 


      　　李日尊加恩封功臣制明堂 

      　　门下。朕严帝亲者兹惟圣人之事。观礼乐者必于王者之庭。朕述三代之遗文。宗五精之美报。至音洽奏。法物具陈。升紫燎之光。以拜上旻之施。零蓼萧之润。以泽四海之遐。懋赏以劳。颁朝有命。具官某。器怀英达。忠义坚明。世享南交之封。心驰中夏之化。肆精禋之丕举。怀顺节之素勤。措事合宫。有嘉方贡之旧。策勋大寝。畴先爵典之行。兹用锡号云台。表功彝器。衍以爰田之户。陪以真食之科。荐美壮猷。益昭异数。于戏。教民以孝。固已配文考之功。均国之厘。不敢后列藩之服。惟惠爱可以怀众。惟诚忱可以感神。往迪于休。永绥尔土。可。 


      　　赐静海军节度使同中书门下平章事安南都护交趾郡王李日尊明堂加恩告敕书 

      　　敕交趾郡王李日尊。朕考古之遗。乘秋之敛。涓成宗飨。昭辑上仪。群心大和。丕应屡下。乃眷南顾。厥勤内输。能纂世封。荐启王土。肆予骏祀。乐尔鸿休。往膺宠章。益懋素守。今差使臣赍卿加恩官告敕。牒付广南转运司。令于界首就赐。到可祇受。兼赐卿国信物等。具如别录。至可领也。 


      　　李日尊进封南平王加食邑实封制 

      　　门下。朕荷上穹之锡命。承先帝之顾言。在疚而哀靡胜。临阼而惧弗类。钦循故典。大泽群方。咨尔世藩之臣。虔于内贡之职。匪申丕诰。曷表嘉庸。具官某。忠寔孝恭。刚明肃果。学洞诗书之蕴。诚逾金石之坚。地宅南交。尽化海隅之俗。义尊帝室。常倾日下之心。属纂极之初辰。谨颁朝之大政。定访太宫之策。趣论盟府之书。位王爵之崇徽。益爰田之多赋。于戏。铭在钟彝。已载世功之旧。誓若河岳。更均邦祚之长。往迪顺猷。永有吉禄。可。 


      　　赐李日尊转官告敕书 

      　　敕交趾郡王李日尊。朕迩祇先训。登缵丕图。享国之安。系于成业。颁常之始。涣以至恩。眷尔保疆。勤夫述职。畴勋外圉。敷命大廷。勉服世忠。永绥邦宠。今差使臣赍卿转官敕牒官告付广南转运司。今于界首就赐。到可祇受。兼赐卿国信使物等。具如别录。至可领也。 


      　　赐李日尊进象敕书 

      　　敕某。省所上表。差人进奉。具悉。卿保有南裔。列为外藩。属疆事之就宁。驰奏函而申款。遐方贡荐。笃世忠贞。载谅倾输。靡忘叹奖。 

      　　赐李日尊进金帛犀象敕书 

      　　敕某。朕绍膺丕命。奄宅多方。眷世守于南陬。能守虔于内贡。载览剡封之至。有嘉述职之勤。宜被宠颁。且昭厚遇。 

      　　赐南平王李日尊示谕敕书熙宁三年二月八日 

      　　敕南平王李日尊。省所上表。称于今年二月内亲领本道兵甲。乘驾舟航。直抵南蕃。与占城国及占腊国蕃兵交战。其占城占腊国兵甲。一时败散。臣带领兵甲回旋本道。师旅保全。舟航宁谧事。具悉。卿与占城等国交战。师出逾时。今睹章奏。备言胜捷。益敦忠顺。良用叹嘉。朕子视兆民。臣蓄万国。思偃消于中外。共嬉游于遐迩。宜体至怀。以绥后福。故兹示谕。想宜知悉。 


      　　赐静海军节度使同中书门下平章事安南都护南平王李日尊历日敕书 

      　　敕南平王李日尊。朕稽古凝猷。揆天作历。凡舟车之所暨。皆正朔之所加。适更岁令之端。恭正人时之授。勉经民务。用迪邦彝。今赐卿熙宁四年历日一卷。至可领也。 


      　　李日尊加恩制南郊 

      　　门下。朕绍膺骏命。稽用上仪。祇事郊宫。并受三神之福。推恩方夏。外交四表之欢。告于有司。锡是在服。推诚保节同德守正顺化翊戴功臣、静海军节度观察处置等使、同中书门下平章事李日尊。体怀德善。世济忠勤。奠兹南邦。居有捍城之效。卫我中国。使无疆埸之虞。锡之大将之旄。胙以真王之爵。往践厥位。□欣载于宠章。来献其琛。用协成于禧事。陪敦采邑。褒进文阶。载加真食之封。式允懋功之典。于戏。人之所助。惟怙冒于王灵。国以永存。顾循守夫侯度。率时新命。保乃旧勋。 


      　　赐南平王李日尊敕书熙宁 

      　　敕南平王李日尊。省所上表。于熙宁三年八月内。牒广南西路转运司。取十一月差李继元等部押象纲进奉。已于十一月二十八日起离本道。至十二月五日得邕州公文。不许纲运上京进奉。并沿边界首户口。被邕州诳诱至多。累牍邕州。不为施行事。具悉。卿夙绍世封。善修蕃职。载披章奏。备亮悃诚。朕每惟南服之一方。越去中朝之万里。凡诸疆事。皆委守臣。已申敕戒之言。俾尽抚绥之意。仍谕边候。常通贡输。卿亦当安集部居。谨严封筦。无令侵轶。深体怀来。载念恭勤。不忘嘉尚。已指挥邕州。如本道进奉纲运到来。仰依例引伴赴阙。经过州军。依旧例接待。故兹示谕。想宜知悉。夏热。卿比平安好。遣书指不多及。 


      　　交趾李干德静海军节度交趾郡王制熙宁六年二月庚午 

      　　国家统御四海。茂建庶邦。畴惟蕃臣。世有令德。庸绍爵土。以扬光休。故南平王李日尊嗣子干德。气禀沈和。性资纯亮。躬循美训。允蹈前猷。惟尔祖尔父之忠。书之甲令。若乃子乃孙之庆。用保厥家。眷予称嗣之良。胙以苴茅之宠。王封帅节。正护南垂。真食褒功。悉膺异数。于戏。克念先业。惟孝与恭。其保乂民。永绥厥服。可特授特进、检校太尉、静海军节度观察处置等使、安南都护、兼御史大夫、上柱国、封交趾郡王、食邑三千户、食实封一千户、赐推诚顺化功臣。 


      　　赐交趾郡王李干德奖谕敕书 

      　　敕交趾郡王李干德。省所上表。于去年十月内。南界定蕃寨收申称占城蕃王号杨卜户唎呵排靡牒名状礼将币兵甲二十余人、洎王妻子乘驾舟船入来本道投降。至于今年正月已到本道。稽颡克伏。臣悯其忠节。倍加允赐事。具悉。卿抚有方隅。时惟屏翰。因蕃渠之降附。喜疆候之肃清。载览露章。深嘉底绩。永言恭顺。益用叹嗟。故兹奖谕。想宜知悉。夏热。卿比平安好。遣书指不多及。 


      　　讨交趾敕榜熙宁八年十二月壬子 

      　　敕交州管内峒军民官吏等。眷惟安南。世受王爵。抚纳之厚。寔自先朝。函容厥愆。以至今日。而乃攻犯城邑。杀伤吏民。干国之纪。刑必无赦。致天之讨。师则有名。已差吏部员外郎、天章阁待制赵卨。充安南道行营马步军都总管经略招讨、兼广南西路安抚使、昭宣使、嘉州防御使、入内侍省都押班李宪充副使。龙卫四厢都总管指挥使、忠州刺史燕达充马步军副都总管。顺时兴师。水陆兼进。天示助顺。已兆布新之祥。人知侮亡。咸怀敌忾之气。然王师所至。弗迓克奔。咨尔士庶。久沦涂炭。如能谕王内附。率众自归。执虏献功。拔身效顺。爵禄赏锡。当倍常科。旧恶宿负。一皆原涤。干德幼穉。政非己出。造廷之日。待遇如初。朕言不渝。众听毋惑。比闻编户。极困诛求。已戒使人。具宣恩指。暴征横赋。到即蠲除。冀我一方。永为乐土。 


      　　诏占城占腊同讨交贼诏 

      　　交趾为寇。朝廷已议水陆攻讨。占城占腊于交贼素有血雠。委许彦先刘初同募海商三五人。作经略司。委曲说谕彼国君长。豫为计置。候王师前进。协力攻讨。平定之日。厚加爵赏。 


      　　赐交趾郡王李干德诏熙宁十年二月 

      　　省所上表。念臣年幼。诏追回宣抚招讨。休散兵马。愿依旧入贡。并奏谢过尤。不复敢侵犯省地事。具悉。卿抚有南交。世受王爵。而乃背德干命。窃发边疆。临遣师干。龚行天讨。兵薄城邑。乃始自归。朕惟卿方在稚年。政非己出。侵犯州郡。岂其本谋。引咎抗章。辞迫意切。已敕将吏。开尔自新。务刷往愆。祇顺王命。保安厥服。岂不善欤。可从所请。自今依旧入贡。所有克复州县。已令安抚司各遣人画定疆界。毋辄侵犯。昨掳略省地人口。可并送还。夫顺命者膺长福。负固者多后虞。勉思所从。以保宠禄。 


      　　答交趾郡王李干德诏元丰元年八月癸未 

      　　省所上表。乞还广源州门州苏门州杌县等处。卿失于听任。扰我边陲。弃祖考忠顺之图。烦朝廷讨伐之举。师行深入。势蹙始归。迹其罪尤。在所绌削。今乃遣使修贡。上章致恭。详观情词。烛见悛悔。朕绥怀万国。不异远迩。但以邕钦廉三州无辜之民。迁劫遐陬。久失乡里。宜尽根刷。牒送广西经略司交割。俟人口归复省地。其广源思琅等处兵甲。当议追还。复隶交州管属。前奏所称构乱首领。愿押就界首断遣。以谢朝廷。可如来请。夫虔命守封者。可保于遐福。生事干纪者。必蹈于后艰。其务自新。永安尔服。 


      　　李干德加恩制南郊 

      　　门下。朕祇遹旧章。肇称吉礼。祼鬯清庙。以严孝享之诚。升烟紫坛。以迓帝临之贶。眷言蕃服。夙顺朝廷。方均锡于繁禧。宜肆加于褒律。某性惟信厚。世载忠纯。保王爵之隆名。拥将旄之重寄。奠居南土。不忘修贡之勤。承卫中邦。隐若维蕃之固。属矩仪之获考。班宠典以示优。衍以井腴。进之功号。于戏。秩我元祀。盖答三神之休。格尔欢心。在敷四海之泽。益思恭恪。用对龙光。 


      　　李干德进奉回诏 

      　　席庆三灵。宅师九有。乃眷世藩之旧。克共方贡之奇。载阅露章。备昭勤款。宜颁恩赉。式示宠绥。 

      　　李干德进封南平王制 

      　　中国载畴嘉节。褒进宠章。扬于大廷。诏尔群辟。推诚保节忠亮同德顺化翊戴功臣、静海军节度观察处置等使、特进检校太尉、同中书门下平章事、安南都护、上柱国、交趾郡王、食邑八千户、食实封三千户李干德。性资信顺。德协忠纯。席奕世之勤劳。殿南垂之疆埸。任重将旄之寄。位兼相绂之荣。拊循远民。越踰一纪。而能谨维藩之谊。殚事上之诚。时饬使人。来修贡职。是用锡尔以有国之茅士。佩尔以真王之印章。增衍爰田。陪敦寔赋。于戏。制节谨度。无忘祖考之休。流光垂荣。永保邦家之宠。服我明训。往承茂恩。可特授依前检校太尉、同中书门下平章事、安南都护、充静海军节度观察处置等使、进封南平王、加食邑一千户、食实封四百户、功臣散官勋如故。 


      　　赐封南平王李干德制诏敕书 

      　　敕南平王李干德。朕子视兆民。囊括四荒。譬之仁天。岂吝膏泽。卿守藩兹久。事上益虔。高爵隆名。极其荣显。庶缘天宠。以服民心。其思尽忠。以称恩礼。今赐汝制诰。到可祗受。故兹诏示。想宜知悉。秋热。比平安好。遣书指不多及。 


      　　赐李干德诏元祐三年八月甲午 

      　　朕惟先帝圣德兼爱。怀柔远方。顷自富良班师。览卿恳请。即以广源等州。特行给赐。继缘安南首领。妄认省地。寻复遣官。辨正分画。又于八隘之外。以六县二峒赐卿主领。恩德之施。可谓至矣。朕祇述先训。务宁边围。累降诏谕。备极详明。勿恶勿伤。无复可议。其修筑山隘。割丁戍。皆疆埸常事。况又归明在前。筑隘在后。亦理无不可。夫何所疑。尚有陈述。盖守藩之义。以惇信为先。毋或诪张。朕言不再。所有成卓因巡边检隘。擅支物帛。与外界首领。有违条制。昨据经略司劾其生事。已行贬窜。卿能追敛其物。悉以送官。载阅封章。尤嘉恭顺。眷惟遐服。方倚令猷。勉体至怀。益绥多福。 


      　　南平王李干德加恩制绍圣二年九月二十六日 

      　　门下。朕大飨季秋。昭配神考。肃恭盛礼。蠲洁孝思。寅奉祖宗之休。内修庶政。偏履幅员之广。外抚四边。适敷旷荡之恩。宜霈褒嘉之宠。是涓良日。申告治廷。推诚保节忠亮同德守正顺化翊戴功臣、静海军节度观察处置等使、开府仪同三司、检校太尉、同中书门下平章事、安南都护、上柱国、南平王、食邑一万一千户、食实封四千二百户李干德。守在封疆。世传符节。运韬钤之明略。抚有方隅。励忠义之坦怀。继输贡篚。方倚干城之效。用推进律之文。申衍户封。陪敦真食。益新功号。式壮戎昭。于戏。分土建邦。所以为社稷之卫。疏恩锡壤。所以为藩翰之荣。服我眷思。愈思惠迪。可。 


      　　南平王李干德加恩制宣和元年冬祀 

      　　门下。朕卜习岁祥。躬修郊类。钦柴报本。敛时上帝之休。归胙均厘。燕及敷天之福。眷言南屏。实卫中邦。肆图夹介之劳。用涣褒庸之宠。具官某。赋材果毅。挺节沉雄。诚信不渝。远笃皇风之慕。忠义自奋。蚤闻夷落之怀。逮纡王芾之崇。仍授将旄之重。兹严毖祀。丕藏上仪。专钺抚封。虽阻骏奔之助。献琛述职。弥嘉丕享之诚。肆因惠术之行。爰厚蕃禧之锡。载加井赋。申衍户租。于戏。得万国之心。既恭承于禧祀。受百神之贶。宜共对于闳休。往迪顺猷。永绥吉禄。可。 




      ●宋大诏令集卷第二百三十九 

      　　政事九十二 四裔十二 

      　　大理 

      　　大理国王段和誉加恩制政和六年明□ 

      　　门下。朕奉若先猷。聿新太室。惟圣人为能飨。莫重于宗祧。虽天子必有尊。用严于昭配。百礼既至。万福来求。眷乃外藩。奠兹远服。肆均敷于惠术。庸丕告于治朝。具官某。气禀沉雄。性资恭顺。居有律民之略。首输事上之忠。锡以将旄。永作中邦之卫。胙之王社。允为南土之光。时协季秋。躬修元祀。迄成熙事。已颂我将之诗。爰暨多方。诞布蓼萧之泽。载敦井赋。并衍户封。申贲遐陬。益隆宠数。于戏。一人有庆。既膺降格之祥。四国于蕃。其对函蒙之祉。往钦予命。式固尔猷。可。 


      　　大理国入贡御笔手诏政和六年十二月三十日 

      　　朕嗣有有令绪。嘉与万邦黎献。共惟帝臣。外薄四海。罔不率俾。惟尔保邦。越在遐裔。久隔声教。弗及以政。朕以道在宥。天下大同。六合为一。不匿厥旨。往谕尔邦。惟尔忠孝。式克钦承。临遣使臣。底贡于庭。夫谨度而无危满之心。循理而知事天之义。朕惟汝贤。李紫琮来。有司稽留不遣。亲礼诏命。趋召赴阙。令其旋归。详示兹意。其既乃心。往祇朕命。 


      　　西蕃上 唃厮罗 董毡 养子阿里骨 瞎征 

      　　谕邈川首领唃厮罗诏康定元年二月庚□ 

      　　朕以吴贼猖獗。侵惊边隅。卿累世称藩。资忠效顺。高牙巨节。保我西陲。愤兹丑羌。尝议讨伐。所宜早兴师旅。往袭空城。乘彼未还。据其根本。父子竭力。殄灭凶渠。今也其时。几不可失。待诏到日。刷领手下军马。径往贼界。同力剪除。如能成功。当授卿银夏等州节制。宜令腹心人以起发日。关报缘边经略安抚司。以凭举兵应援。仍赐对衣带、绢二万疋。 


      　　唃厮罗保顺河西等军节度使制康定二年正月乙未 

      　　国家建德以锡其土封。进律以重其阃制。眷吾良帅。寔殿外藩。能体怀柔之仁。素坚恭顺之节。特朌丕制。申告群伦。西蕃邈川首领保顺军节度、洮州管内观察处置等使、金紫光禄大夫、检校太尉、使持节洮州诸军事、洮州刺史、兼御史大夫、上柱国、武威郡开国公、食邑二千户、食实封三百户唃厮罗。志蕴沉雄。性资端亮。禀金方之劲气。控榆谷之遐区。向膺授钺之征。遂享苴茅之宠。护邈川之豪而恩信甚笃。制夏台之猾而义勇弗回。择兹凉土之雄。益以汉坛之拜。载惟异数。以励壮猷。于戏。旗纛前驱。兼统二邦之旅。翰垣分寄。仍陪四履之封。其思令图。勉称明命。可特依前检校太保、使持节洮州凉州刺史、兼御史大夫、充保顺河西等军节度、洮州凉州管内观察处置押蕃落等使。 


      　　唃厮罗加恩制庆历四年十一月 

      　　门下。朕涓选至日。大报圆丘。循三岁之常典。率九州之助职。上帝来享。群望普怀。已解玉銮之严。遂布金鸡之庆。或捍城宣力。或景从陪祠。均叙乃勤。并论而赏。具官唃厮罗。朴质有守。忠孝不回。光胙西土之良。训定中军之教。亭候完谨。民物阜安。奉宣朝猷。协底贡艺。乘车束马。则踵及有司。垂櫜偃节。则坐固吾围。佥咨舆议。诚谓有劳。用当厘事之成。昭进宠阶之等。拓封大邑。加食爰租。于戏。天介鸿休。式覃雷雨之施。国有繁奖。庸厚金石之臣。进膺恩章。益旧志概。勿休勿怠。以究成勋。可。 


      　　唃厮罗加恩制即位 

      　　门下。朕膺天宝命。纂国鸿图。内则股肱大臣。以维社稷之固。外则蕃卫群后。以絜封疆之冲。矧当视政之初。敢后畴庸之典。诞孚廷涣。亶穆师佥。具官某。气概沉雄。知怀明果。世宅西方之劲。心勤内府之输。忠义贯于神明。威声慑于区落。师才占胜。早专鈇钺之征。盟府书劳。旧载山河之誓。肆承先帝之序。中霈有邦之遐。进驭贵之崇阶。均班朝之伟望。陪之多户。衍以真租。并懋宠光。以昭异等。于戏。勋屏王室。固无外阃之虞。命契天心。适及景风之候。盖恢世烈者誉其永。更民始者泽非常。勉绥顺猷。钦服徽数。可。 


      　　唃厮罗授依前保顺河西节度加食邑实封功臣制郊祀 

      　　门下。夫宅天下之尊。必饬上神之报。笃人子之孝。必严先烈之思。朕亲执豆笾。祇见郊庙。乘一气之复。以体天地之仁。合万灵之休。以孚汗涣之号。畴庸丕制。首暨诸藩。具官某。蚤承世封。躬履侯度。作屏于外。自雄夷落之师。述职于中。有爱王府之贡。肆若初之抚御。尤不失其顺祇。适骏祀于圜丘。宜册勋于大寝。爰益褒功之数。用闳守土之声。斥以爰田。陪之真赋。并推异数。庸答素劳。于戏。维皇德泽之均。始于近而加于远。维臣忠义之节。善其初者惟其终。勤宣令猷。永锡蕃祉。可。 


      　　赐西蕃邈川首领保顺军节度洮州管内观察处置押蕃落等使董毡依唃厮罗例支请俸诏 

      　　敕董毡。卿时推隽略。世济茂勋。方崇建于高牙。且绍绥于旧土。宜优廪禄之给。以宠封疆之劳。其体注怀。毋忘钦荷。 

      　　赐董毡加食邑实封告敕示谕诏 

      　　敕董毡。卿材推种豪。代袭邦爵。乃眷守方之勚。特颁爵律之恩。往奉徽章。永绥外圉。今赐卿加恩官敕牒。到可祇受。故兹诏示。想宜知悉。 

      　　赐起复董毡官敕牒对衣等示谕诏 

      　　敕董毡。卿材雄种落。世守方隅。眷恪奉于王输。宜嗣膺于考服。特起苴麻之制。更专鈇钺之征。往厉忠图。永绥休命。已降制命。除授卿起复冠军大将军、右金吾卫大将军、员外置同正员、充保顺军节度押蕃落等使。今赐卿官告敕牒。并节衣金带银器衣着。具如别录。至可领也。 


      　　董毡落起复依前保顺军节度使加食邑实封制 

      　　门下。四封之守。仗许国之素勋。三年之丧。为报亲之达礼。乃眷西屏。时惟伟臣。方终慕于戎缞。盍还仪于命韨。我有明制。格乎丕彝。具官某。以材资之雄。自高于部落。以诚节之劲。蚤卫于王家。独探神韬之奇。时归宰旅之贡。适靖边琐。奄离父艰。起素绖于庐中。属骍旄于阃外。铭在金石。具将一心之勤。誓如山河。尽荒先正之履。维是苴麻之饰。亦既日月之除。肆下书于外庭。式加宠于旧服。昨以爰田之户。陪之真井之租。用嘉乃劳。不显亦世。于戏。白驹过隙。忽惊祥事之陈。金钺传家。更瞻元戎之略。忠孝并务。夫不美欤。可。 


      　　董毡特进制熙宁三年 

      　　门下。国家蠲洁大德。怀柔四方。懋宣行苇之仁。横被蓼萧之泽。遐迩无间。内外一均。西蕃邈川首领、保顺军节度、洮州管内观察处置押蕃落等使、金紫光禄大夫、检校太保、使持节洮州诸军事、洮州刺史兼御史大夫、上柱国、常乐郡开国公、食邑五千一百户、食实封一千一百户董毡。气禀沉雄。性资柔毅。载勋庸于奕世。开土宇于西陲。早膺旄钺之荣。抚有洮湟之地。祇勤厥事。忠诚着于皇家。纠逖不虔。威令行于戎落。修其职贡。保我畛封。宜陈锡于宠章。用褒旌于美志。位进异等。食衍真封。岂繄镇服于尔师。抑亦光华于殊俗。于戏。王官至重。固不徒施。臣道惟艰。谅无虚受。勉服休命。益思壮猷。可特授特进、依前检校太保、使持节洮州诸军事、洮州刺史、兼御史大夫、充保顺军节度、洮州管内观察处置押蕃落等使、仍旧西蕃邈川首领、加食邑一千户、食实封三百户、勋封如故。主者施行。 


      　　西蕃邈川首领董毡移镇西平节度制 

      　　王者之抚殊方。盖用威怀之道。侯藩之卫中国。莫如信顺之心。眷惟伟臣。奠我西屏。来谕诚节。宜沛恩徽。西蕃邈川首领保顺军节度、洮州观察处置押蕃落等使、开府仪同三司、检校太尉、使持节洮州诸军事、行洮州刺史、兼御史大夫、上柱国、常乐郡开国公、食邑七千二百户、食实封一千七百户董毡。器怀闳深。材资劲敏。自雄部落。世传旄钺之封。壹意朝廷。旧载山河之誓。恭归贡于宰旅。思作捍于王家。朕方推至仁。以示大信。徙湟水之节。以华尔众。锡云台之号。以表尔功。申衍井腴。并疏赏典。于戏。沛四海之泽。盖敦柔远之风。守一方之冲。勿忘事大之义。往钦休命。尚迪壮猷。可特授依前检校太傅、使持节鄯州诸军事、行鄯州刺史、兼御史大夫、西平军节度、鄯州管内观察处置押蕃落等使、仍旧西蕃邈川首领、加食邑一千户、赐推诚顺化功臣。 


      　　董毡加恩制 

      　　门下。朕丕承五圣。式辟万方。兹用康年。有严宗祀。右我文考。如格声容。燕于皇天。若楫光景。是广神明之泽。以同海宇之欢。眷惟蕃卫之邦。濒此河湟之塞。特推恩渥。示劝忠劳。具官董毡。义冠西州。名闻诸国。传旌旄之世享。勤玉帛于方来。远迩虽土疆之殊。信诚犹符契之合。属庆成于熙事。宜用举于褒章。增宠号名。陪敦赋邑。于戏。好德锡福。共乐于嘉时。流光垂荣。永宁于后裔。克绥尔祉。遐副朕心。 


      　　西蕃邈川首领董毡进奉回诏 

      　　处共臣职。恪守封陲。远输任土之诚。来效充廷之供。载嘉忠顺。弥用眷怀。 

      　　董毡加恩制南郊 

      　　门下。朕承五圣之谋。躬万方之治。明昭上帝。迄用康年。燕及皇天。介以繁祉。乃乘长至之序。载举肇禋之文。仰答三神之休。大均四海之泽。眷言藩服。诞布徽章。具官某。抚有一方。翼戴中国。世拥将旄之重。遐膺王爵之封。贡尔百名。祇修于常职。相予肆伐。屡奏于肤公。属兹鉅典之成。宜有茂恩之奖。增加功号。陪衍爰田。于戏。尽慎宗圻。朕既申于福禄。流光后裔。尔益茂于忠纯。往服宠章。勉固蕃卫。 


      　　董毡授检校太尉加恩制元丰八年哲宗即位 

      　　门下。朕席二仪之眷命。荷六圣之诒谋。君临万邦。思享安荣之实。泽及四海。固无远迩之殊。矧惟藩卫之邦。控我河湟之塞。特疏宠渥。用劝忠嘉。具官某。保有一隅。长雄诸部。旌旄世守。能坚事大之诚。玉帛继来。不替修方之旧。属缵承于洪绪。思颁布于徽章。视秩掌武之宗。行赋爰田之入。于戏。承天发政。朕方念于永图。保国垂荣。尔益坚于亮节。勉循恭恪。用副眷怀。 


      　　西蕃阿里骨起复河西节度制元祐元年二月丁丑 

      　　先王成鞶石之固。立封疆之界以相维。君子不夺人之亲。为金革之事则无避。眷河湟之重屏。罹苫块之大忧。稽帅厥常。起授以位。故西蕃邈川首领河西军节度押蕃落等使、武威郡王董毡男银青光禄大夫、检校工部尚书、使持节肃州诸军事、肃州刺史、充本州防御使、兼御史大夫、上柱国阿里骨。材谋俊伟。器识宏深。翼戴本朝。长雄诸部。粤自先正。服勤王家。玉帛走乎中原。旌麾固于吾圉。兴言济美之嗣。蚤有教忠之闻。用擢从衔恤之中。付畀维藩之寄。锡之旧履。宠以高牙总金钺以治戎。服墨缞而从政。视秩空土。衍赋爰田。于戏。河山之固永存。勿忘赐誓。弓矢之传犹在。来助专征。益懋忠嘉。以对恩渥。可起复冠军大将军、右金吾卫大将军、员外置同正员、检校司空、使持节凉州诸军事、凉州刺史、充河西军节度、凉州管内观察处置押蕃落等使、西蕃邈川首领、封宁塞郡开国公、食邑二千户、食实封一百户。 


      　　诫约西蕃邈川首领河西军节度使阿里骨诏元祐元年六月壬寅 

      　　昨得卿父董毡文字。称身有重患。且死。蕃家国土事。已教男阿里骨管勾。朕以卿祖考忠顺朝廷。世受封爵。已降制□令卿袭封。及赐衣带支给请受等。卿继世之初。人情□□。固当推广恩信。惠养一方。今闻卿自管勾以来。颇峻刑杀。部族之众。谅不遑宁。虽出传闻。未忘忧想。卿宜以继承为重。以仁厚为先。无恃宠荣。务安种落。副朝廷所以封立之意。思前人所以付与之心。 


      　　阿里骨加恩制元祐明堂 

      　　门下。朕躬执圭币。祇祀帝亲。孝奉天仪。以答上神之况。泽均云施。以兴万物之和。眷言藩服之良。夙顺朝廷之命。宜颁褒律。以召群工。具官某。器识沉雄。性资信厚。能绍承于世美。遂褒锡于节旄。保有西陲。久载维蕃之节。翼卫中国。不忘脩贡之勤。方获考于鉅仪。因肆加于宠典。视秩帝保。衍食井腴。于戏。迓三神之厘。惟孝为能致飨。谨诸侯之度。惟忠可以禔身。往承宠荣。永肩恭顺。 


      　　赐新除检校太保依前河西节度使阿里骨加恩官告敕书 

      　　敕阿里骨。朕涓选灵辰。奉承宗祀。肆均介福。遍暨多方。卿世抚侯封。夙虔朝命。特加宠渥。用奖忠嘉。今赐卿加恩官诰。到可祇受。故兹诏示。想宜知悉。冬寒。卿比平安好。遣书指不多及。 


      　　赐阿里骨诏元祐三年七月辛亥 

      　　敕阿里骨。省所差人进奉。及乞今后依前差般次上京进奉事。具悉。惟尔祖先。世笃忠孝。本与夏贼。日寻干戈。亦惟□我朝廷爵秩之隆。用能保尔子孙黎民之众。肆朕命尔。嗣长乃师。而自承袭以来。疆首外擅。尔弗能禁。恣其所为。遂据洮城。以犯王略。阴连夏贼。约日盗边。朕愍属羌之无辜。出偏师而问罪。元恶俘获。余党散亡。山后底平。河南绥服。朕惟率酋豪而捍疆埸。乃尔世功。叛君父而从仇雠。岂其本意。庶能改过。未忍加兵。果因物以贡诚。愿洗心而效顺。尔既知悔。朕复何求。已指挥熙河路。更不出兵。及余已招纳到部族外。住罢招纳。依旧许般次往来买卖及上京进奉。尔宜约束种类。共保边陲。期宠禄于有终。知大恩之难再。物使来疑。复为虚言。故兹诏示。想宜知悉。 


      　　西蕃邈川首领阿里骨落起复制元祐三年十月乙丑 

      　　义始墨衰。金革之事无避。礼终素鞸。苴麻之哀既除。眷尔旧蕃。班序新命。诞扬涣号。明谕周行。西蕃邈川首领河西节度、凉州管内观察处置押蕃落等使、起复冠军大将军、右金吾卫大将军、检校太保、使持节凉州诸军事、凉州刺史、上柱国、宁塞郡开国公、食邑三千户、食实封八百户阿里骨。材禀豪英。气怀鸷勇。名克服于殊俗。德允怀于种人。忠孝传家。封河山而永誓。勤劳继代。赐鈇钺以专征。外全保塞之功。初毕通丧之制。念言远屏。更畀荣名。越进文阶之崇。益增武节之重。陪敦邦赋。衍食户封。盍迪顺猷。式昭徽数。于戏。天下有道。四封之守外安。朝廷以平。万里之威内附。永康四海。遐卫中区。其肩乃心。以服朕训。可落起复。特授金紫光禄大夫、依前检校太保、使持节凉州诸军事、凉州刺史、河西军节度、凉州管内观察处置押蕃落等使、仍旧西蕃邈川首领、加食邑一千户、食实封三百户、勋封如故。 


      　 



      ●宋大诏令集卷第二百四十 

      　　政事九十三 四裔十三 西蕃下 

      　　赐阿里骨诏绍圣三年七月丙辰 

      　　阿里骨。累据熙河路经略安抚司等奏。及近准进奉渴失纳余龙到阙。累以夏人情状。传报朝廷事。具悉。卿嗣有封域。世为藩垣。而能屡觇敌情。密陈边计。向风助顺。益见忠勤。宜示宠存。载加劳赉。今差礼宾使李宇、供备库副使王师忠充抚谕使副。往彼抚问。及面谕朝廷旨意。 


      　　阿里骨检校太尉依前河西节度仍旧西蕃邈川首领加恩制 

      　　门下。朕祇率先猷。肃恭毖祀。爰用季仲之吉。虔脩严父之祠。迨此令时。备成熙事。内则臣工之显相。外则侯卫之绥和。乃眷列藩。宜推异数。西蕃邈川首领河西军节度、凉州管内观察处置押蕃落等使、特进检校太傅、使持节凉州诸军事、凉州刺史、上柱国、宁塞郡开国公、食邑六千户、食实封一千七百户阿里骨。夙明韬略。世守封陲。式遏种羌。用谧宁于边鄙。屡陈贡篚。效诚款于中邦。体兹恪勤。益隆眷遇。是用崇进本兵之秩。敦陪真食之封。于戏。盛礼庆成。顾湛恩之靡间。藩维任重。期谅节之益虔。祇服恩荣。愈怀惠迪。可。 


      　　西蕃首领陇桚河西节度制元符三年三月 

      　　门下。朕嗣国大统。绍休前人。表正万邦。内有不率。外薄四海。咸与惟新。眷兹内附之藩。厥有来降之长。示之大信。申以茂恩。孚告治朝。诞扬休命。西蕃伪王陇桚。袭承世裔。擅有方隅。偏师出疆。举国请命。尽献其地。咸来于廷。朕嘉其国人。投戈内属。眷乃先世。述职靡愆。敦柔远能迩之仁。念推亡固存之义。俾绍厥绪。往即乃封。彻陇右之土疆。付河东之旄节。锡田敦赋。开国启封。以示大公。以安遐徼。于戏。缵乃旧服。尚克绍于前脩。作我新民。其无蹈于后害。钦予时命。惟尔之休。可特授河西节度使知鄯州军州事。 


      　　瞎征怀远节度使制 

      　　门下。朕肇缵洪业。宠绥庶民。无有迩遐。罔不率俾。乃眷求降之国。时惟外屏之酋。申以至恩。告于列位。西蕃邈川首领河西节度使、检校太傅瞎征。绍承先世。抚有西陲。早怙冒于王灵。久持循于侯度。修方惟谨。向化益虔。适裨将之乘边。叫军门而请命。尽率其众。咸造惟新。授以命书。增其官秩。易兹旄节。敦厥邑封。于戏。俾此外庸。朕克承于前烈。励其臣节。尔无失于后图。尚既乃心。往祇厥服。可特授依前检校太傅、怀远军节度使、琳州刺史。 


      　　瞎里结等拜官制 

      　　敕。大首领瞎里结等。河陇诸郡。皆汉遗民。慕义而来。实自今始。尔等从其君长。咸造在廷。椎髻毡裘。改袭冠带。嘉其忠顺。超授王官。俾职徼以为巡。宜向风而表属。服我新命。往图报称。可充本族都巡检。 


      　　青唐首领撒结逋厥鸡归顺补内殿承制制元符三年五月 

      　　敕。朕嘉远人。款塞归谊。不有恩奖。何以怀徕。超授尔官。通籍殿内。其承朕命。尚一乃心。可。 

      　　西蕃溪赊罗撒西平节度西蕃邈川首领制崇宁元年十一月丙戌 

      　　门下。王者无外。夫何远迩之殊。天下为家。宁有戚疏之间。五方异俗。一视同仁。矧西土之旧蕃。寔零居之近塞。称雄诸郡。继踵有人。能慕义以归心。宜告廷而锡命。西蕃溪赊罗撒。渊谋出众。鸷勇绝伦。义不扰边。守箕裘之故业。忠于事上。走玉帛于中原。有劳我疆。自尔先世。比虽隔绝。终不变渝。幡然远图。宠以异数。惟湟中之奥壤。存汉氏之名城。建大将之旗。往当一面。持乐都之节。坐护诸羌。称公渥洼。视秩空土。于戏。昔祖宗懋赏。山河之誓犹存。父子输诚。钟鼎之铭不坠。益勤伟绩。尚有殊恩。可特授金紫光禄大夫、检校司空、充西平军节度使、西蕃邈川首领、上柱国。特封炖煌郡开国公、食邑五千户、食实封五百户。 


      　　诸蕃 

      　　安抚秦州蕃部尚波于诏建隆三年六月丁未 

      　　　　朝廷置制边防。抚宁部落。务令安集。岂有侵渔。比来秦州元设三寨。只要采斫材植。供亿京师。虽在蕃汉之交。不妨牧放之利。汝等遮栏木筏。伤杀军人。寻命使臣。往彼和断。近得高妨奏。汝等四十七人。见已拘留。听候奏。汝等久怀忠顺。谨守封陲。昨缘事出于一时。致此纷扰。朕料汝等必悔前非。宜示怀柔。各从宽宥。今赐汝等锦袍银带。至可领也。已除节度使吴延祚往伸安抚。仍令还汝等旧地。各归本族。共体深恩。如或更敢犯边。当议尽加诛灭。 


      　　山后两林蛮王归德将军勿尼等进官制太平兴国三年九月己酉 

      　　山后两林蛮王归德将军勿尼、怀化将军勿儿等。克慕声名。远修职贡。宜赐天朝之命。俾为夷落之荣。勿尼可特授归德大将军。勿儿可特授怀化大将军。 

      　　沙州曹延禄拜官制太平兴国五年四月丁丑 

      　　王者推赤心以待人。修文德以柔远。矧河隍奥壤。久隔于皇风。疆埸多虞。尚勤于戎索。乃有输诚而内附。所宜加等以推恩。权归义军节度兵马留后、金紫光禄大夫、检校司空、兼御史大夫、上柱国、谯郡男曹延禄。义勇立身。忠贞挺志。奕世统临于沙漠。乃心倾向于阙庭。奉正朔以惟恭。修职贡而不怠。纯诚益着。茂典犹稽。宜加节制之名。以重蕃宣之寄。可检校太保、沙州刺史、充义勇军节度使、瓜沙等州观察处置营田押蕃落等使。 


      　　讨契丹谕乌含城浮渝府渤海府主应王师诏太平兴国六年七月丙午 

      　　朕奄有万邦。光被四表。无远弗届。无思不服。惟契丹强悍。介于北荒。纠合奸凶。侵扰边鄙。朕昨提锐旅。往殄并门。而契丹举国兴师。犯关为寇。疆吏来告。我伐用张。于涿鹿之墟。破其十万余众。斩首数万级。夺车帐万余乘。今国家将席卷乘胜。长驱深入。取碣石之旧壤。□□□□□□□□□□□□□□闻尔渤海国。爰从前代。本是大藩。近年以来。颇为契丹所制。侵渔尔封略。涂炭尔人民。无协比之思。有并吞之志。朕闻汝迫于□□。屈膝事之。谗慝滋多。诛求无厌。虽欲报怨。力且不能。今灵旗破敌之秋。是汝国复雠之日。所宜尽率部旅。来应王师。俟逆党剪正。当大行封赏。□□□□入于朝廷。朔汉之外。悉以与汝。想能效顺。朕不食言。今遣使谕意。 


      　　答安定国公鸟元明玺书太平兴国六年十一月甲辰 

      　　制诰安定国公鸟元明。女直使至。得所上表。以朕常赐手诏谕旨。且陈感激。卿列国远裔。名王茂绪。奄有马韩之地。介乎鲸海之隅。为□□之所侵。弃本土而逃难。沉冤未报。积愤莫伸。矧彼□□尚摇虿毒。□遣王师而薄伐。况又天灾之流行。败衄相寻。灭亡可待。今国家已于边郡。广屯重兵。只俟穷冬。即行天讨。卿若能刷累世之耻。兴举国之师。当予伐罪之秋。是汝复雠之日。朔漠底定。爵赏大行。宜思永图。无自安便。矧又渤海愿归于皇化。扶余已背于敌庭。激励其心。纠合其力。指期同举。必集大勋。勉效纯诚。勿辜前志。重溟所阻。遣使未遑。眷想之怀。鉴寐无舍。 


      　　赐潘罗支诏景德元年六月己卯 

      　　渭州引送卿凡邦逋支并教练使杨超到京。览卿等蕃书奏状。言去年十二月二十八日。与李继迁斗敌。大叚杀下蕃贼。却被贼人劫去牌印官告衣服器械等。再乞颁赐。并望差筑城人给畚锸。令使臣到彼。其隔过迁贼处人却投来者。并乞押来。其进奉马价乞支绢等事。并已依奏别降宣命指挥。卿忠顺朝廷。保芘部族。誓杀凶狂之党。益坚臣子之心。远率种人。同拒贼党。战斗斯久。杀获颇多。每念尔诚。不忘朕意。此外卿所奏。欲取七月共回鹘并六合蕃部。宜往贺兰山。掩杀贼众。乞大兵来灵州会合。管杀迁贼者。朝廷近知继迁已死。未经殡葬。所以未欲讨除。今卿等既领师徒。远平雠敌。免为后患。甚是良图。所乞会兵。即缘地理稍遥。月日未定。今朝议候卿等才集诸族人马起离西京。即差心腹人走马赍文字。报泾原镇戎军部署司。已令至时不候朝旨。率兵前进。直至醎泊萧关天都山已来。牵制贼徒。伏截道路贼界。定须两面救应。如此邀击。必可成功。彼中诸事。更切审详。伫静边陲。永保富贵。 


      　　潘罗支追封武威郡王制景祐元年十月丁酉 

      　　将帅守方。忠贤尽瘁。属其殂谢。必有追荣。故西凉府六谷都大首领朔方军节度、灵州管内观察处置营田押蕃落等使、灵州西面缘边都大巡检使潘罗支。生于西陲。蔚有异禀。率其种族。捍我边防。效鞮译以贡珍。寔坚诚款。裂藩垣而胙土。颇极恩徽。遽此沦亡。寔增悯悍。宜加异数。用奖忠魂。可追封武威郡王。 


      　　厮铎督朔方节度制景德元年十月癸卯 

      　　河湟右地。朔汉奥区。襟带华裔。藩捍王国。眷怀邦杰。以续旧勋。厮铎督、唯尔之兄。素倾诚□。保封疆而不耸。奉正朔以惟寅。式遏外虞。勤宣乃力。固已锡之车服。宠以麾幢。俾翰塞垣。式康部落。遽兹徂谢。弥用衋伤。唯尔棣萼联华。金行禀气。善膺顾托。颇震威名。宜陟帅坛。嗣专方伯。侯氏之职。尽以授之。期着茂勋。光于旧服。长抚西夏。为吾信臣。可金紫光禄大夫、检校太尉、灵州刺史、充朔方军节度、灵州管内观察处置营田押蕃落等使、兼灵州西面缘边都大巡检校使、西凉府六谷都大首领、封西平郡开国侯、食邑一千户、□□□命。用伸眷倚。 


      　　赐甘州回纥天圣五年历日敕书 

      　　皇帝舅、问甘州回纥外甥、归忠保顺可汗王夜落隔。国家奉若上穹。修明旧典。命清台而候气。布元历以授时。卿雄略挺生。纯诚克茂。控临河塞。就望阙庭。式遵颁朔之规。聿洽同文之化。体兹朝奖。祇率国章。今赐卿天圣五年历日一卷。至可领也。 


      　　甘州外甥回纥可汗王夜落隔可特进怀宁顺化可汗王制 

      　　敕。王者孝治万方。盖重展亲之典。恩加群后。务昭崇德之规。矧在吾甥。久绥远略。特举褒优之命。用伸眷倚之恩。具官某。茂烈传家。英威服众。智虑深邃。详练于武经。志略贞方。克敦于臣节。而自抚临西夏。屏翰中原。允彰保塞之勋。特茂勤王之业。仍远修于职贡。用愈见于忠诚。寔简朕心。特隆朝奖。进褒功之懿号。兼驭贵之荣阶。夐越等威。用旌忠毅。噫。山河誓宠。朕罔吝于推恩。金石盟心。尔无忘于报国。终始惟一。永保令名。可特进怀宁顺化可汗王。 


      　　赵怀德加恩制 

      　　门下。朕严恭以嗣历服。祇威以典神天。蒇事国阳。迎厘帝所。布濩无方之泽。铺昭有永之图。涣发龙光。畴嘉忠勚。河西军节度、凉州管内观察处置等使持节凉州诸军事、凉州刺史、上柱国、武威郡开国公、食邑二千户、食实封五百户赵怀德。气刚而果。谋顺而臧。夙向日以倾诚。爰款关而来享。虔共王命。信侔金石之坚。膺受师符。宠有节旄之寄。属肇禋之迄礼。播显号以疏恩。增衍本封。并隆异数。于以示朝廷之劝。岂徒为臣采之荣。于戏。敷锡厖鸿。从洒春容之泽。恪遵明命。更输忠悃之诚。益殚厥猷。于是为称。可特授依前持节凉州诸军事、凉州刺史、充河西军节度、凉州管内观察处置等使、加食邑五百户、食实封贰百户、勋封如故。 


      　　赵怀德赠开府仪同三司追封怀化郡王制 

      　　门下。斋坛登拜。生而极体貌之隆。密印追封。殁则致哀荣之备。膺兹异数。属我信臣。雄武军节度使、检校司徒、顺□郡王赵怀德。性禀忠醇。气资沉鸷。擅颓当之勇。而志慕中国。砺日磾之节。而名闻外庭。奉国籍以款关。蚤承殊眷。练韬钤而捍塞。久赖壮猷。遽览讣音。申加赠典。进视宰司之重。就更王爵之崇。并锡恩荣。益彰悼念。九原光宠。岂徒依贲于英魄。万里风声。庶用招怀于犷俗。体予至意。尚克歆承。可特赠开府仪同三司、追封怀化郡王。余如故。 


      　　赐于阗国＜石后＞鳞黑汗王进奉敕书 

      　　敕于阗国＜石后＞鳞黑汗王。省所差人进奉马一疋、金五十斤、玉秋辔一副、胡锦一十八段事。具悉。卿介居藩服。驰望阙庭。露函奏以致诚。出方奇而底贡。眷惟来享。良纫向风。仍传象译之言。愿睹使华之盛。须期通道。始议遣行。载念恭勤。殊深嘉叹。所进到物色。今回赐卿钱二百贯文。其马一疋十贯文。以浙绢充。兼别赐卿国信物。对衣金腰带银器衣着等。具如别录。并交付差来首领尹纳祝等。至可领也。所将到蕃书文字。译得。乞差人般赴本图。候通路行日。相度遣使。故兹示谕。想宜知悉。夏热。卿比平安好。遣书不多及。 


      　　赐于阗国黑汗王进贺登位敕书元祐 

      　　敕于阗国黑汗王。省所差人进奉贺登位事。具悉。卿守藩西极。慕义中华。远闻践祚之新。来致梯山之贡。眷言忠恪。良用叹咨。回赐卿银下阙具如别录。想宜知悉。 


      　　同前 

      　　敕于阗国黑汗王。省所差来进奉使阿保星进到真珠等事。卿远驰专使。来效贡琛。载详象译之言。深亮勤王之意。益隆褒赐。以答忠诚。今因阿保星回。赐卿银绢。其所差来人。亦各赐衣带等。想宜知悉。 


      　　赐西南罗蕃进奉敕书 

      　　敕何以用、省所附朱砂一裹毡一领马一疋事。具悉。汝世为要服。时款塞垣。志慕华风。来修职贡。载惟忠恪。良用叹咨。今回赐红中锦夹旋栏一领。八两金渡银腰带一条。衣着一十疋。至可领也。故兹诏示。想宜知悉。秋冷。汝比好否。遣书指不多及。 


      　　赐溪洞蛮人彭元宗等进奉端午布敕书 

      　　敕彭元宗等。省所进端午节溪布三十疋事。具悉。汝世居裔壤。心慕华风。来修任土之仪。远效充廷之实。载惟勤悃。良用叹嘉。故兹示谕。想宜知悉。 

      　　赐溪洞彭儒武等进兴龙节溪布敕书 

      　　敕彭元宗。省所进奉兴龙节溪布三十六疋事。具悉。汝世能保境。志在观光。远修任土之宜。来备充庭之实。载惟忠恪。良极叹嘉。故兹诏示。想宜知悉。 




      

      





    
